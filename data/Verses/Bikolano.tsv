Book	Chapter	Verse	Text
Zephaniah	1	1	Iyo ini an mensahe na itinao nin Kagurangnan ki Sofonias kan panahon na si Josias na aking lalaki ni Amon iyo an hade nin Juda. (Si Sofonias aking lalaki ni Cusi na aking lalaki ni Gedalias; si Gedalias aking lalaki ni Amarias na aking lalaki ni Hadeng Ezekias.)
Zephaniah	1	2	Nagtaram an Kagurangnan , “Raraoton ko an gabos sa daga,
Zephaniah	1	3	an mga tawo saka mga hayop, an mga gamgam asin mga sira. Ibabagsak ko an gabos na tampalasan. Pupuhoon ko an katawohan digdi sa daga. Ako, an Kagurangnan , an nagtaram.
Zephaniah	1	4	“Papadusahan ko an mga namamanwaan sa Jerusalem asin sa Juda. Raraoton ko an natatadang tanda kan pagsamba ki Baal duman, asin mayo nang makakagiromdom kan mga paganong padi na naglilingkod saiya.
Zephaniah	1	5	Gagadanon ko an siisay man na nagsasakat sa atop dangan nagsasamba sa aldaw, sa bulan, saka sa mga bitoon. Pupuhoon ko man an mga nagsasamba sako asin nanunuga na magigin maimbod sako, alagad nanunumpa sa ngaran kan dios-dios na si Molec.
Zephaniah	1	6	Pupuhoon ko an mga nagtalikod asin dai na nagsusunod sako; an mga dai na nagdodolok sako o nakikimaherak na giyahan ko sinda.”
Zephaniah	1	7	Harani na an aldaw nin paghukom na gigibohon nin Kagurangnan , kaya mag-alo kamo sa atubangan niya. Nag-aandam an Kagurangnan na idolot bilang sakripisyo an saiyang banwaan, asin inalok niya an mga kaiwal tanganing samsaman an Juda.
Zephaniah	1	8	Nagsasabi an Kagurangnan , “Sa aldaw na idto nin panggagadan, papadusahan ko an mga opisyal, an mga aki kan hade, asin an gabos na nagsusunod sa mga dayuhan na kaugalean.
Zephaniah	1	9	Papadusahan ko an gabos na nagsasamba siring sa mga pagano, asin an nanghahabon saka nanggagadan tangani sanang panoon nin sinamsaman an harong nin saindang kagurangnan.
Zephaniah	1	10	“Sa aldaw na idto,” an sabi nin Kagurangnan , “madadangog nindo an paghibi sa Trangkahan nin Sira sa Jerusalem. Madadangog nindo an inagrangay sa bagong kabtang kan syudad asin an dakulang ribok nin pagkarumpag sa kabubuldan.
Zephaniah	1	11	Mag-agrangay kamo asin maghibi kun madangog nindo ini, kamo na nag-eerok sa mga hababang kabtang kan syudad, huli ta magagadan an gabos na negosyante!
Zephaniah	1	12	“Sa panahon na iyan, makua ako nin ilawan dangan malibot ako sa Jerusalem. Papadusahan ko an mga tawong mapaabaw-abaw asin nagsasaboot, ‘Mayo man nin ginigibong maraot o marahay an Kagurangnan .’
Zephaniah	1	13	Sasamsamon an saindang kayamanan asin raraoton an saindang mga harong. Magtutugdok sinda nin mga harong alagad dai ninda maeerokan. Matanom sinda nin mga ubas alagad dai sinda makakainom kan arak hale diyan.”
Zephaniah	1	14	Harani na an dakulang aldaw nin Kagurangnan —harani na nin marahay asin marikas an pag-abot kaiyan! An aldaw na iyan magigin mapait, huli ta maski an pinakamaisog na mga soldados mahibi huli sa kawaraan nin paglaom!
Zephaniah	1	15	Iyan an aldaw nin labi-labing kaanggotan, aldaw nin kahorasaan asin kasakitan, aldaw nin pagkaraot saka pagkatunaw, aldaw nin kadikloman asin kapongawan, aldaw na mapanganoron saka mahibog na diklom,
Zephaniah	1	16	aldaw nin pagtanog kan trompeta asin nin pagkurahaw para sa gera kan mga soldados na nagsasalakay sa pinapusog na mga syudad saka haralangkaw na mga tore.
Zephaniah	1	17	An Kagurangnan nagtataram, “Dadarahon ko sa katawohan an siring na mga kasakitan tanganing an lambang saro maglakaw na garo buta. Nagkasala sinda sako, kaya an saindang dugo mabulos na garo tubig, asin an saindang mga bangkay magkakawararak sa daga.”
Zephaniah	1	18	Sa aldaw na ipahiling nin Kagurangnan an labi-labi niyang kaanggotan, dai sinda ikakaligtas maski kan gabos nindang plata o bulawan. An bilog na daga raraoton kan kalayo nin saiyang kaanggotan. Tataposon niya an gabos na nag-eerok sa daga—sarong bigla na kataposan.
Zephaniah	2	1	Daing sopog na nasyon, magtiripon kamo asin mag-orolay,
Zephaniah	2	2	bago kamo maalang saka magadan siring sa sarong burak, bago mag-abot saindo an naglalaad na kaanggotan nin Kagurangnan , bago mag-abot saindo an aldaw nin pagpahiling niya kan saiyang kaanggotan.
Zephaniah	2	3	Magbalik kamo sa Kagurangnan , kamo gabos na mapakumbabang namamanwaan kan daga, na nag-ootob kan saiyang mga pagboot. Giboha nindo an matanos, asin magpakumbaba kamo sa atubang nin Kagurangnan , ta tibaad madulagan nindo an padusa sa aldaw na ipahiling nin Kagurangnan an saiyang kaanggotan.
Zephaniah	2	4	Mayo nin matatada sa syudad nin Gaza. Maharale an mga nag-eerok sa Askelon. Sa laog nin kabangang aldaw, papahaleon an mga namamanwaan sa Asdod, asin papahaleon an mga nag-eerok sa syudad nin Ekron.
Zephaniah	2	5	Magagadan kamong mga Filisteo, kamo na mga nag-eerok sa tampi kan dagat. Hinukoman na kamo kan Kagurangnan . Gagadanon niya kamo asin mayo nin siisay man na matatada saindo.
Zephaniah	2	6	An saindong daga sa tampi kan dagat magigin mga pasabsaban, asin magigin erokan iyan kan mga pastor saka laoman kan mga karnero.
Zephaniah	2	7	An mga natatadang namamanwaan nin Juda iyo an mag-eerok sa saindong daga. Papasabsabon ninda duman an saindang mga karnero asin makatorog sinda sa mga harong sa Askelon. Iibahan sinda kan Kagurangnan na saindang Dios, asin papauswagon giraray niya sinda.
Zephaniah	2	8	An Kagurangnan nin mga hukbo nagtataram, “Nadangog ko an pagtuyatuya asin pag-olog-olog kan mga taga Moab saka Ammon sa sakong banwaan, asin naghahambog sinda na sasakopon ninda an daga kaini.
Zephaniah	2	9	Mantang ako an Dios na buhay, an Dios nin Israel, minasumpa ako na matutunaw an Moab asin an Ammon arog sa Sodoma saka Gomorra. An mga lugar na iyan magigin mga kalot nin asin, dangan magigin raot sagkod lamang, na pano nin mga doot. An mga natatada sa sakong banwaan iyo an masamsam dangan masakop kan saindang daga.”
Zephaniah	2	10	Siring kaiyan an pagpadusa sa mga taga Moab saka Ammon, huli kan saindang kapalangkawan asin kapaabaw-abawan patin pagtuyatuya sa banwaan kan Kagurangnan nin mga hukbo.
Zephaniah	2	11	Tatakoton sinda nin Kagurangnan . Hahalean niya nin halaga an mga dios-dios kan daga, dangan sasambahon siya kan lambang nasyon, an lambang saro sa sadiri niyang daga.
Zephaniah	2	12	Gagadanon man nin Kagurangnan an mga taga Etiopia.
Zephaniah	2	13	Gagamiton nin Kagurangnan an saiyang kapangyarihan tanganing raoton an Asiria. An syudad nin Nineve gigibohon niyang sarong raot na lugar na mayo nin tawo, sarong mayo nin tubig na desyerto.
Zephaniah	2	14	Iyan magigin sarong lugar na pahingaloan kan mga karnero, mga baka asin kan gabos na klase nin hayop. An mga kuwaw mag-eerok sa mga raot na lugar kaiyan asin mahuni sa mga bintana. An mga uwak mahuni sa mga hagdan. Babakbakon an mga kahoy na sedro kan saiyang mga edipisyo.
Zephaniah	2	15	Iyo iyan an mangyayari sa syudad na nagpapaabaw-abaw kan saiyang kapangyarihan asin naghohona na ligtas siya. An mga namamanwaan duman naghohona na an saindang syudad iyo an pinakadakula sa bilog na kinaban. Magigin raot an lugar na iyan, sarong lugar na pagpapahingaloan kan mga lalaw na hayop! An lambang mag-agi duman masibog sa takot.
Zephaniah	3	1	Herak man sa Jerusalem, idtong maraot saka rebeldeng syudad, na nang-aapi sa sadiri niyang mga namamanwaan.
Zephaniah	3	2	Dai iyan nagdangog sa Kagurangnan ni nag-ako kan saiyang pagdidisiplina. Dai siya nagsarig sa Kagurangnan ni naghagad saiya nin tabang.
Zephaniah	3	3	An mga opisyal niya arog sa nag-uungal na mga leon; an saiyang mga hukom arog sa paslong mga lobo, na minaubos sagkod kan tolang bago mag-abot an aga.
Zephaniah	3	4	Dai malalaoman asin parapasaluib an saiyang mga propeta; an mga banal na bagay dinidigtaan kan mga padi asin an togon nin Dios saindang binibiko para sa sadiri nindang karahayan.
Zephaniah	3	5	Alagad yaon pa sa syudad an Kagurangnan ; ginigibo niya an tama asin bako an sala. Aga-aga asin mayo nanggad nin palihis, pinapahilingan niya nin hustisya an saiyang banwaan. Alagad an bakong matanos na mga tawo diyan padagos na naggigibo nin maraot asin dai nasosopog.
Zephaniah	3	6	Nagtataram an Kagurangnan , “Pinara ko an mga nasyon; rinaot ko an saindang mga syudad asin binayaan kong rumpag an saindang mga kudal saka mga tore. Nagharale na an mga nag-eerok sa mga syudad; mayo nin tawo sa mga tinampo—mayo nin nawalat maski saro.
Zephaniah	3	7	Naghona ako na an sakong banwaan magalang sako asin maako kan sakong pagdidisiplina, na dai nanggad ninda malilingawan an adal na itinukdo ko sainda. Alagad dai nahaloy, nagbalik sinda sa dati nindang maraot na mga gibo.
Zephaniah	3	8	Nagtataram an Kagurangnan , “Halaton nindo ako.” Halaton nindo an aldaw nin pagtindog ko tanganing iakusar an mga nasyon. Huli ta nagdesisyon na akong tiponon an mga nasyon asin mga kahadean tanganing ipamate sainda an init kan sakuyang kaanggotan. An bilog na daga tutunawon kan kalayo nin labi-labi kong kaanggotan.
Zephaniah	3	9	“Dangan babagohon ko an mga namamanwaan kan mga nasyon, asin sako sana sinda mamimibi asin bako sa ibang mga dios. Gabos sinda makuyog sako.
Zephaniah	3	10	Hale sa harayong daga nin Etiopia, an nagkawararak kong banwaan madara sako nin mga dolot.
Zephaniah	3	11	Sa panahon na iyan, kamong banwaan ko, dai na dapat masopog kan ginibo nindong pagrebelde sako. Hahaleon ko sa tahaw nindo an siisay man na mahambog saka mapaabaw-abaw, asin dai na nanggad kamo marebelde sako sa sakong banal na bulod.
Zephaniah	3	12	Iwawalat ko sa tahaw nindo an sarong mapakumbabang banwaan na madolok sako sa paghagad nin tabang.
Zephaniah	3	13	An matatada sa banwaan nin Israel dai magibo nin maraot sa kapwa, dai magpuputik o mandadaya. Magigin mauswag sinda asin matiwasay, dai sinda matatakot sa kiisay man.”
Zephaniah	3	14	Pag-awit asin pagkurahaw sa kaogmahan, banwaan nin Israel! Pag-ogma sa bilog mong puso, O Jerusalem!
Zephaniah	3	15	Inontok nin Kagurangnan an pagpadusa saimo; hinale niya an gabos mong kaiwal. An Kagurangnan , an Hade nin Israel, kaibahan mo; mayo ka na nin dahelan tanganing matakot.
Zephaniah	3	16	Maabot an panahon na sasabihan an Jerusalem, “Dai ka matakot, O syudad nin Sion! Pakosoga an saimong mga kamot!
Zephaniah	3	17	Kaibahan mo an Kagurangnan na saimong Dios; siya an paralaban na nagtatao saimo nin kapangganahan. Mawiwilihan ka nin Kagurangnan , asin tatawan ka niya nin bagong buhay sa saiyang pagkamoot. Mag-aawit siya asin mag-oogma huli saimo,
Zephaniah	3	18	siring kan mga nag-oogma sa aldaw nin pyesta.” An Kagurangnan nagtataram, “Hinale ko na an mga kasakitan mo, tanganing dai ka na mawaraan nin onra huli kaiyan.
Zephaniah	3	19	Maabot an panahon na papadusahan ko an nag-api saimo; ililigtas ko an mga lopog asin ibabalik ko sa saindang mga harong an mga itinapok. An saindang kasosopgan riribayan ko nin kaomawan asin kabantogan sa bilog na daga.
Zephaniah	3	20	Maabot an panahon na ibabalik ko sa saindang mga harong an nagkawararak mong mga namamanwaan; gigibohon takang bantog sa bilog na kinaban asin papauswagon taka giraray.” An Kagurangnan an nagtaram.
Zechariah	1	1	Kan ikawalong bulan kan ikaduwang taon kan pagigin emperador ni Dario sa Persia, nag-abot an tataramon nin Kagurangnan ki Zacarias na aking lalaki ni Berekias asin makoapo ni Iddo.
Zechariah	1	2	Sinabihan kan Kagurangnan nin mga hukbo si Zacarias na taraman an mga tawo nin siring, “Ako, an Kagurangnan , naaanggot sa saindong mga ginikanan,
Zechariah	1	3	alagad sinasabihan ko kamo, ‘Magbalik kamo sako asin mabalik ako sa saindo.
Zechariah	1	4	Dai kamo mag-arog sa saindong mga ginikanan. Haloy nang panahon an nag-agi kan itao sainda kan mga propeta an sakong mensahe, na magbakle na sinda sa maraot nindang pamumuhay. Alagad dai sinda nagdangog o nagkuyog sako.
Zechariah	1	5	Gadan na an saindong mga ginikanan saka idtong mga propeta.
Zechariah	1	6	Sa paagi kan sakong mga sorogoon, an mga propeta, an saindong mga ginikanan tinawan ko nin mga pagboot asin mga patanid, alagad dai ninda iyan pinahalagahan, kaya nagtios sinda bilang bunga kan dai ninda pagkuyog. Dangan nagbakle sinda asin nag-ako na ako, an Kagurangnan nin mga hukbo, iyo an nagpadusa sa sainda sosog sa maninigo sainda asin siring sa desisyon ko.’”
Zechariah	1	7	Kan ikabeynte y kwatrong aldaw, kan ikaonseng bulan (an bulan nin Sebat), kan ikaduwang taon kan pagigin emperador ni Dario, nag-abot sako an mensahe nin Kagurangnan sa sarong bisyon sa pagkabanggi.
Zechariah	1	8	Nahiling ko an sarong anghel nin Kagurangnan na naglulunad sa sarong pulang kabayo. Nag-ontok siya sa tahaw kan mga kahoy na mirto sa sarong kapantayan. Sa likodan niya igwa nin mga kabayong pula, kabang, saka puti.
Zechariah	1	9	Hinapot ko siya, “Kagurangnan, ano an kahulogan kan mga kabayong ini?” Nagsimbag siya, “Ipapaliwanag ko an kahulogan ninda.
Zechariah	1	10	Sinda an ipinadara nin Kagurangnan tanganing magsiyasat kan kinaban.”
Zechariah	1	11	Nagpahayag an mga kabayo sa anghel, “Nalibot mi na an bilog na kinaban asin nahiling mi na matoninong an kinaban.”
Zechariah	1	12	Dangan nagtaram an anghel, “O Kagurangnan nin mga hukbo, setentang taon na ngunyan na naaanggot ka sa Jerusalem saka sa mga syudad nin Juda. Sagkod nuarin pa kaya bago mo ipahiling sainda an pagkaherak?”
Zechariah	1	13	Sa makararangang mga tataramon, sinimbag nin Kagurangnan an anghel,
Zechariah	1	14	dangan sinabihan ako kaini na ipahayag ko an itinaram kan Kagurangnan nin mga hukbo: “Namomotan ko nin marahay asin igwa ako nin pagmakulog sa Jerusalem, an sakong banal na syudad.
Zechariah	1	15	Anggot ako nin marahay sa mga nasyon na nakakamate ngunyan nin katoninongan. Huli ta mantang pinupugolan ko an sakong kaanggotan laban sa sakong banwaan, orog pang dinagdagan kan mga nasyon an kasakitan kan sakong banwaan.
Zechariah	1	16	Kaya nagbalik ako sa Jerusalem tanganing pahilingan nin pagkaherak an syudad. Papakarahayon giraray an sakong Templo asin papatindogon man an syudad.”
Zechariah	1	17	Sinabihan man ako kan anghel na magpahayag: “Nagtataram an Kagurangnan nin mga hukbo na magigin mauswag giraray an saiyang mga syudad asin tatabangan niya giraray an Jerusalem saka aakoon na sadiri niya.”
Zechariah	1	18	Sa saro pang bisyon, nakahiling ako nin apat na sungay.
Zechariah	1	19	Hinapot ko an anghel na nakiolay sako, “Ano an kahulogan kan mga sungay na ini?” Nagsimbag siya, “Iyan an mga sungay na nagwarak kan mga taga Juda, taga Israel, asin taga Jerusalem.”
Zechariah	1	20	Dangan ipinahiling sako nin Kagurangnan an apat na panday na igwang kapot na mga martilyo.
Zechariah	1	21	Naghapot ako, “Ano an tuyo kan mga lalaking ini?” Nagsimbag siya, “Napadigdi sinda sa pagtakot saka sa pagrumpag kan mga nasyon na nagronot kan daga nin Juda asin nagwarak kan mga namamanwaan duman.”
Zechariah	10	1	Hagad kamo nin uran sa Kagurangnan pakatapos kan tiglipot, bago mag-abot an tig-init, huli ta siya an naggigibo kan mga dampog, an nagtatao nin dakul na uran tanganing magin berde an kaomahan para sa gabos.
Zechariah	10	2	Nakikihumapot an mga tawo sa mga dios-dios saka sa mga parahula, alagad kaputikan asin mayong halagang mga simbag an saindang nakukua. An iba nagpapahayag nin mga pangatorogan, alagad linalagalag sana ninda kamo; mayo nin halaga an itinatao nindang karangahan. Kaya nagkakaralagalag an mga tawo arog sa nawawarang mga karnero. Nagtitios sinda huli ta mayo sinda nin pamayo.
Zechariah	10	3	Nagtataram an Kagurangnan , “Naaanggot ako sa mga dayuhan na idto na namamayo sa sakong banwaan, kaya papadusahan ko sinda. Sadiri ko an banwaan nin Juda, asin ako, an Kagurangnan nin mga hukbo, an maataman sa sainda. Sinda an magigin mapangyari kong mga kabayong panggera.
Zechariah	10	4	Magikan sa sainda an mga pamayo, mga lider, saka mga paraboot tanganing mamahala sa sakong banwaan.
Zechariah	10	5	Magigin mapanggana an banwaan nin Juda arog sa mga soldados na nagtitimaktimak kan saindang mga kaiwal sa laboy kan mga tinampo. Makikilaban sinda huli ta kaiba ninda an Kagurangnan , asin dadaogon ninda maski an mga kaiwal nindang parakabayo.
Zechariah	10	6	“Papakosogon ko an banwaan nin Juda; ililigtas ko an banwaan nin Israel. Maheherakan ko sinda asin ibabalik ko sinda sa saindang harong. Sinda magigin garo dai ko man sana tinalikodan. Ako an Kagurangnan na saindang Dios; sisimbagon ko an saindang mga pamibi.
Zechariah	10	7	Magigin makosog arog sa mga soldados an banwaan nin Israel, maogma, siring sa mga lalaking nakainom pa sana nin arak. An kapangganahan na ini magigiromdoman kan saindang mga kapagarakian asin maoogma sinda huli kan ginibo nin Kagurangnan .
Zechariah	10	8	“Aapodon ko an sakong banwaan asin titiponon. Ililigtas ko sinda dangan papadakulon siring kaidto.
Zechariah	10	9	Maski iwinarak ko sinda sa mga nasyon, alagad sa mga harayong lugar magigiromdoman ninda ako. Makakaligtas sinda asin an saindang mga aki dangan sarabay na mapuruli sa saindang harong.
Zechariah	10	10	Ibabalik ko sinda hale sa Egipto asin sa Asiria dangan ibubugtak sa sadiri nindang daga. Papaerokon ko sinda sa Gilead asin sa Lebanon; an bilog na daga mapapano nin tawo.
Zechariah	10	11	Kun mag-agi na sinda sa saindang dagat nin kasakitan, hahampason ko an mga alon, asin mamarara an kairaroman kan Salog nin Nilo. An mapaabaw-abaw na Asiria mapapasopog, asin an mapangyaring Egipto mawawaraan nin kosog.
Zechariah	10	12	Papakosogon ko an sakong banwaan; sasambahon asin kukuyogon ninda ako.” An Kagurangnan an nagtaram.
Zechariah	11	1	Bukasi an saimong mga pintoan, Lebanon, tanganing masulo kan kalayo an saimong mga kahoy na sedro!
Zechariah	11	2	Paghibi asin paghaya, mga kahoy na sipres— nagkaturumba na an mga sedro; nagkararaot na an mamuraway na mga kahoy na idto! Paghibi asin paghaya, mga hamurawon nin Basan— purotol na an kakahoyan sa mahibog na kadlagan!
Zechariah	11	3	Naghihibi an mga pamayo sa kamondoan; mayo na an saindang kamurawayan! Dangoga an ungal kan mga leon; raot na an erokan nindang kadlagan sa may Salog nin Jordan!
Zechariah	11	4	Tinaraman ako nin Kagurangnan na sakong Dios, “Magin pastor ka kan mga karnero na bubunoon.
Zechariah	11	5	Ginagadan sinda kan saindang mga kagsadiri asin an mga ini dai napapadusahan. Ipinapabakal ninda an karne dangan minasabi sinda, ‘Pag-omawon an Kagurangnan ! Mayaman na kami!’ Maski an nagpapastor sainda dai naheherak sa sainda.” (
Zechariah	11	6	Nagtaram an Kagurangnan , “Dai na ako maheherak sa kiisay man sa kinaban. Ako mismo an mabugtak kan gabos na banwaan sa kapangyarihan kan saindang mga pamayo. An mga pamayong ini an maraot kan kinaban, asin dai ko iyan ililigtas sa saindang kapangyarihan.”)
Zechariah	11	7	Inalok ako kan mga tawong nagbabakal saka nagpapabakal nin karnero, kaya nagin pastor ako kan mga karnero na bubunoon. Nagkua ako nin duwang sugkod; an saro inapod kong “Biyaya” asin an ikaduwa inapod kong, “Pagkasararo.” Dangan inataman ko an mga karnero.
Zechariah	11	8	Nauyam ako sa tolo pang pastor, na naoongis sako, asin ginadan ko sinda sa laog nin saro sanang bulan.
Zechariah	11	9	Dangan sinabihan ko an mga karnero, “Habo na akong magin pastor nindo. Pabayae nindong magadan an magagadanon. Pabayae nindong maronot an maroronoton. An mga matada pabayae nindong maggaradanan.”
Zechariah	11	10	Pakatapos kinua ko an sugkod na inapod kong “Biyaya” dangan binari ko, tanganing mawaraan nin halaga an tipan na ginibo nin Kagurangnan sa gabos na nasyon.
Zechariah	11	11	Kaya nawaraan nin halaga an tipan kan aldaw na idto. An mga nagbabakal saka nagpapabakal nin karnero naghihiling sako, asin aram ninda na nagtataram an Kagurangnan huli sa mga ginibo ko.
Zechariah	11	12	Sinabihan ko sinda, “Kun boot nindo, itao nindo sako an sweldo ko; alagad kun habo kamo, saindo na.” Kaya binayadan ninda ako nin treyntang pedaso nin plata bilang sweldo ko.
Zechariah	11	13	Tinaraman ako nin Kagurangnan , “Bugtakan an kwarta sa kaban nin yaman kan Templo.” Kaya dinara ko an treyntang pedaso nin plata—an dakulang halaga na ibinayad ninda sako—asin ibinugtak ko sa kaban nin yaman kan Templo.
Zechariah	11	14	Dangan binari ko an ikaduwang sugkod, an inapod kong “Pagkasararo,” asin nawara an pagkasararo kan mga taga Juda saka kan mga taga Israel.
Zechariah	11	15	Dangan tinaraman ako nin Kagurangnan , “Magin saro kang pastor giraray, alagad ngunyan, sarong pastor na mayong halaga.
Zechariah	11	16	Nagbugtak ako nin sarong pastor na mamamahala kan sakong mga karnero, alagad dai niya tinatabangan an karnero na nasa kapahamakan; dai man niya hinahanap an nawara, o binobolong an nalugadan, o pinapakakan an mga natada. Kundi kinakakan niya an karne kan pinakamatabang karnero asin hinahale niya an mga kuku kaini.
Zechariah	11	17	Herak man sa mayong halagang pastor na idto! Pinabayaan niya an saiyang mga karnero. Roronoton nanggad nin gera an saiyang kapangyarihan. Mawawaraan nin kosog an saiyang kamot, asin mabubuta an too niyang mata.”
Zechariah	12	1	Iyo ini an mensahe dapit sa Israel hale sa Kagurangnan , an Kagurangnan na nagbiklad kan kalangitan, naglalang kan kinaban, asin nagtao nin buhay sa tawo. Nagsasabi siya,
Zechariah	12	2	“An Jerusalem gigibohon kong arog sa sarong kalis nin arak; mainom an mga nasyon sa palibot niya asin magsasayasay sinda siring sa mga burat. Kun palibotan na ninda an Jerusalem, an mga syudad sa natatada pang kabtang nin Juda mapapalibotan man.
Zechariah	12	3	Alagad pag-abot kan panahon na iyan, an Jerusalem gigibohon kong arog sa sarong magabat na gapo—an arin man na nasyon na maghingowang alsahon iyan makukulogan. Pagsasaroon kan gabos na nasyon sa kinaban an saindang kosog tanganing salakayon an Jerusalem.
Zechariah	12	4	Sa panahon na iyan, tatakoton ko an gabos nindang kabayo asin riribongon ko an mga nakalunad diyan. Babantayan ko an banwaan nin Juda, alagad bubutahon ko an mga kabayo kan saindang mga kaiwal.
Zechariah	12	5	Dangan masaboot an mga kamaganakan nin Juda, ‘Pinapakosog kan Kagurangnan nin mga hukbo, an saiyang banwaan na nag-eerok sa Jerusalem.’
Zechariah	12	6	“Sa panahon na iyan, gigibohon ko an mga kamaganakan nin Juda na magin arog sa kalayo sa sarong kadlagan o sa sarong oma na madali nang anihon—raraoton ninda an gabos na nasyon sa palibot. An mga taga Jerusalem magdadanay na ligtas sa laog kan syudad.
Zechariah	12	7	“Ako, an Kagurangnan , an matao nin kapangganahan enot sa mga hukbo nin Juda, tanganing an onra na aakoon kan mga kapagarakian ni David asin kan banwaan nin Jerusalem dai makaorog kan aakoon kan ibang kabtang nin Juda.
Zechariah	12	8	Sa panahon na iyan, iingatan nin Kagurangnan an mga nag-eerok sa Jerusalem; maski an pinakamaluya sa sainda magigin siring kakosog ni David. An mga kapagarakian ni David an mangengenot sa sainda arog sa sarong anghel nin Kagurangnan , arog sa Dios mismo.
Zechariah	12	9	Sa panahon na iyan, roronoton ko an arin man na nasyon na maghingowang salakayon an Jerusalem.
Zechariah	12	10	“An mga kapagarakian ni David asin an mga nag-eerok sa Jerusalem tatawan ko kan espiritu nin pagkaherak saka kan pagpamibi, tanganing paghiling ninda sa tawong saindang binuno, matangis sinda arog kan mga nagtatangis para sa bugtong na aki. Magtatangis sinda nin mapait arog kan nagadanan kan saindang matuang aking lalaki.
Zechariah	12	11	Sa panahon na iyan, an pagtangis sa Jerusalem makakaarog sa pagtangis para ki Hadad-rimmon sa kapantayan nin Megiddo.
Zechariah	12	12-14	An lambang pamilya magtatangis: an pamilya na gikan ki David, an pamilya na gikan ki Natan, an pamilya na gikan ki Levi, an pamilya na gikan ki Simei; asin an iba pang pamilya. An lambang pamilya magtatangis, asin an kalalakihan sa lambang pamilya magtatangis na siblag sa kababaehan.
Zechariah	13	1	“Pag-abot kan panahon na iyan,” nagtataram an Kagurangnan nin mga hukbo, “bubukasan an sarong burabod tanganing linigan kaini kan saindang kasalan saka karigsokan an mga kapagarakian ni David asin an mga nag-eerok sa Jerusalem.
Zechariah	13	2	Sa panahon na iyan, hahaleon ko an ngaran kan mga dios-dios sa daga, asin mayo nang makakagiromdom sa sainda. Gagadanon ko an siisay man na nagsasabing saro siyang propeta, asin hahaleon ko an pagmawot na magsamba sa mga dios-dios.
Zechariah	13	3	Dangan kun igwa nin tawong boot pa giraray na magpropesiya, sasabihan siya kan sadiri man sana niyang mga magurang na kaipuhan gadanon siya, huli ta nagsabi siyang tataramon nin Kagurangnan an saiyang itinataram, alagad kaputikan palan an saiyang sinambit. Kun magpropesiya siya gagadanon siya kan sadiri man sana niyang magurang.
Zechariah	13	4	Pag-abot kan panahon na iyan, mayong propetang magpapaabaw-abaw huli kan saiyang mga bisyon o mamumuhay arog sa gawe nin sarong propeta o magsusulot kan mabalukag na gubing nin sarong propeta tanganing mandaya nin mga tawo.
Zechariah	13	5	Embes kaiyan, mataram siyang, ‘Bako akong propeta. Saro akong paraoma magpoon pa sa sakong pagkaniaki.’
Zechariah	13	6	Dangan kun may maghapot saiyang, ‘Ano an mga lugad na iyan sa saimong daghan?’ masimbag siyang, ‘Iyo ini an mga lugad na nakua ko sa harong nin sakong katood.’”
Zechariah	13	7	Nagtataram an Kagurangnan nin mga hukbo, “Pagmata, espada, asin salakaya an pastor na nagtatrabaho para sa sako! Gadana siya tanganing magkawararak an mga karnero. Sasalakayon ko an sakong banwaan
Zechariah	13	8	asin duwa sa tolong kabtang kan mga tawo an magagadan sa bilog na daga.
Zechariah	13	9	Babaloon ko an ikatolong kabtang na matatada dangan lilinigan ko sinda arog kan paglinig kan plata sa paagi nin kalayo. Babaloon ko sinda siring sa pagbalo sa bulawan. Mamimibi sinda sa sako, asin sisimbagon ko sinda. Sasabihan ko sinda na sinda an sakong banwaan, asin ipapahayag ninda na ako an saindang Dios.”
Zechariah	14	1	Harani na an aldaw na matukaw sa paghukom an Kagurangnan . Dangan sasamsaman an Jerusalem, asin pagbabarangaon an sinamsam sa atubangan nindo.
Zechariah	14	2	Titiponon nin Kagurangnan an gabos na nasyon tanganing labanan an Jerusalem. Masasakop an syudad, sasamsaman an mga harong, asin lulupigan an kababaehan. Itatapok an kabanga kan mga tawo, alagad dai bibihagon an kabanga sainda.
Zechariah	14	3	Dangan maluwas an Kagurangnan asin makikilaban sa mga nasyon, arog kan pakilaban niya kaidtong panahon.
Zechariah	14	4	Sa panahon na iyan, matindog siya sa Bukid nin mga Oliba, sa parteng sirangan kan Jerusalem. Dangan mababanga sa duwang kabtang an Bukid nin Oliba, magpoon sa sirangan sagkod sa solnopan huli sa sarong dakulang kapantayan. Mapapaduman sa amihan an kabanga kan bukid, asin sa habagat an kabanga.
Zechariah	14	5	An kapantayan na ini na minabanga kan bukid iyo an saindong aagihan sa pagdulag. Madulag kamo arog kan mga ginikanan nindo kan maglinog sa panahon ni Hadeng Uzzias nin Juda. Dangan madatong an Kagurangnan na sakong Dios, kaiba an gabos niyang mga anghel.
Zechariah	14	6	Pag-abot kan panahon na iyan, dai na magkakaigwa nin lipot o yelo,
Zechariah	14	7	o kadikloman. Padagos na magkakaigwa nin liwanag maski sa pagkabanggi. An Kagurangnan sana an nakakaaram kun nuarin ini mangyayari.
Zechariah	14	8	Pag-abot kan aldaw na iyan, mabulos hale sa Jerusalem an preskong tubig; an kabanga kaiyan mapasiring sa Gadan na Dagat asin sa Mediteraneo an kabanga. Magbubulos iyan sa bilog na taon, tig-init man o tig-lipot.
Zechariah	14	9	Dangan paghahadean nin Kagurangnan an bilog na daga; sasambahon siya kan gabos bilang Dios asin mamimidbidan siya sa siring na ngaran.
Zechariah	14	10	An bilog na daga, magpoon sa Geba sa amihan sagkod sa Rimmon sa habagat, magigin sarong kapatagan. Alagad magdadanay na halangkaw an Jerusalem ki sa ibang daga sa palibot kaini; an syudad minapoon sa Trangkahan ni Benjamin sagkod sa Trangkahan sa Kanto, sa namumugtakan kaidto kan enot na trangkahan, asin minapoon sa Tore ni Hananel sagkod sa mga pugaan nin ubas kan hade.
Zechariah	14	11	Duman mag-eerok na ligtas an mga tawo, huli ta mayo na nin pagkatakot na sinda pupuhoon.
Zechariah	14	12	An Kagurangnan madara nin makangirhat na mga peste sa gabos na nasyon na nakikilaban sa Jerusalem. Maglalapa an saindang kublit maski buhay pa sinda; sagkod an saindang mga mata saka dila maglalapa.
Zechariah	14	13	Sa panahon na iyan, riribongon sinda nin Kagurangnan , kaya dadakopon kan lambang saro an saiyang kataed dangan kukulogon.
Zechariah	14	14	Makikilaban an mga taga Juda tanganing surogon an Jerusalem. Dangan titiponon ninda an kayamanan kan gabos na nasyon—bulawan, plata, asin gubing na kadakul nin marahay.
Zechariah	14	15	Maabot man an mangirhat na peste sa mga kabayo, mga mula, mga kamelyo, asin sa mga asno—sa gabos na hayop na nasa kampo kan kaiwal.
Zechariah	14	16	Dangan an mga matada hale sa mga nasyon na nagsalakay sa Jerusalem maduman sa Jerusalem taon-taon tanganing sambahon an Hade, an Kagurangnan nin mga hukbo, asin tanganing selebraron an Pyesta nin mga Harong-harong.
Zechariah	14	17	An arin man na nasyon na dai magduman asin dai magsamba sa Hade, an Kagurangnan nin mga hukbo, dai tatawan nin uran.
Zechariah	14	18	Kun dai magselebrar an mga taga Egipto kan Pyesta nin mga Harong-harong, maabot sa sainda an parehong peste na ipapadara nin Kagurangnan sa arin man na nasyon na habong magduman.
Zechariah	14	19	Iyo ini an magigin padusa na maabot sa Egipto asin sa gabos na nasyon kun dai ninda selebraron an Pyesta nin mga Harong-harong.
Zechariah	14	20	Sa panahon na iyan, maski an mga kampanilya na nakagakod sa mga kabayo magkakaigwa kan mga tataramon na “Idinusay sa Kagurangnan .” An mga kagamitan sa pagluto sa Templo magigin sagrado man siring kan mga mangko sa atubangan kan altar.
Zechariah	14	21	An gabos na kagamitan sa pagluto sa Jerusalem asin sa Juda lalaenon tanganing gamiton sa pagsamba sa Kagurangnan nin mga hukbo. Gagamiton an mga iyan kan mga tawong nagdodolot nin sakripisyo para sa paglabon nin karne. Pag-abot kan panahon na iyan, dai na magkakaigwa nin negosyante sa Templo kan Kagurangnan nin mga hukbo.
Zechariah	2	1	Sa saro pang bisyon nakahiling ako nin sarong lalaki na igwang kapot na pansukol na pisi.
Zechariah	2	2	Hinapot ko siya, “Masaen ka?” Nagsimbag siya, “Susukolon ko an Jerusalem tanganing maaraman ko kun gurano kahalaba saka kahiwas iyan.”
Zechariah	2	3	Dangan nahiling kong nagpaenotan an anghel na nakiolay sako, asin sinabat siya nin saro pang anghel.
Zechariah	2	4	An naenot na anghel nagsabi sa nagsabat saiya, “Magdalagan ka asin taraman mo an hoben na lalaking may kapot na pansukol na pisi na an Jerusalem pag-eerokan nin kadakul na tawo saka hayop. Magigin dakula iyan nin marahay asin dai na pwedeng kudalon.
Zechariah	2	5	Nanuga an Kagurangnan na siya mismo an magigin kudal na kalayo sa palibot kan syudad asin siya an magigin kamurawayan sa laog kaiyan.”
Zechariah	2	6-7	Tinaraman nin Kagurangnan an saiyang banwaan, “Iwinarak ko kamo sa gabos na direksyon, alagad dumulag kamo hale sa Babilonia asin bumalik kamo sa Jerusalem.
Zechariah	2	8	An siisay man na makikiaram saindo, makikiaram kan pinakamahalaga para sako.” Kaya sinugo ako kan Kagurangnan nin mga hukbo na darahon an mensaheng ini sa mga nasyon na nanamsam kan saiyang banwaan;
Zechariah	2	9	“An Kagurangnan mismo an makikilaban saindo, asin sasamsaman kamo kan banwaan na dati nindong mga sorogoon.” Kun mangyari na iyan, maaaraman kan gabos na an Kagurangnan nin mga hukbo iyo an nagsugo sako.
Zechariah	2	10	Nagtaram an Kagurangnan , “Pag-awit kamo sa kaogmahan, mga taga Jerusalem! Maabot na ako tanganing mag-erok sa kaibahan nindo!”
Zechariah	2	11	Sa panahon na iyan dakul na nasyon an madolok sa Kagurangnan asin magigin saiyang banwaan. Maerok siya sa kaibahan nindo, dangan maaaraman nindo na sinugo niya ako sa saindo.
Zechariah	2	12	An Juda magigin sarong mahalagang rogaring giraray nin Kagurangnan sa banal na daga, asin an Jerusalem iyo an syudad na mamomotan niya nin orog sa gabos.
Zechariah	2	13	Pag-alo kamo gabos sa atubang nin Kagurangnan , huli ta madigdi siya hale sa saiyang banal na erokan.
Zechariah	3	1	Sa saro pang bisyon ipinahiling sako nin Kagurangnan an Halangkaw na Padi na si Josue na nagtitindog sa atubangan kan anghel nin Kagurangnan . Yaon sa kataed ni Josue si Satanas, na andam sa pagreklamo tumang ki Josue.
Zechariah	3	2	Sinabihan kan anghel nin Kagurangnan si Satanas, “Kondenaron ka logod nin Kagurangnan , Satanas! Kondenaron ka logod nin Kagurangnan na namomoot sa Jerusalem. An lalaking ini nakakaarog sa sarong sanga na inagaw sa kalayo.”
Zechariah	3	3	Yaon duman si Josue nagtitindog sa atubangan kan anghel, sulot an maating gubing.
Zechariah	3	4	Nagboot an anghel sa langitnon niyang mga sorogoon, “Hubaa nindo an maati niyang gubing.” Dangan sinabihan niya si Josue, “Hinale ko na an saimong kasalan, asin susulotan taka nin bagong gubing.”
Zechariah	3	5	Pinagbotan niya an mga sorogoon na bugtakan nin malinig na turban an payo ni Josue. Kaya binugtakan ninda nin malinig na turban an saiyang payo dangan sinulotan nin bagong gubing mantang nakatindog duman an anghel.
Zechariah	3	6	Sinabihan kan anghel si Josue na
Zechariah	3	7	an Kagurangnan nin mga hukbo nagtaram: “Kun kukuyogon mo an sakong mga togon dangan susunodon an mga katongdan na itinao ko saimo, magpapadagos ka bilang parapamahala kan sakong Templo saka mga patyo kaiyan. Dadangogon ko an saimong mga pamibi, siring na dinadangog ko an mga pamibi kan mga anghel na nasa atubangan ko.
Zechariah	3	8	Kaya hinanyoga Josue, ika na Halangkaw na Padi; dangoga man nindo, kamong mga kapwa niya padi, kamo na iyo an tanda kan marahay na pangyayari sa maabot na aldaw: ipapahayag ko an sakong sorogoon, na inaapod An Sanga!
Zechariah	3	9	Ibinubugtak ko sa atubangan ni Josue an sarong gapo na igwa nin pitong lalawogon. Uukitan ko iyan, asin sa saro sanang aldaw hahaleon ko an kasalan kan dagang ini.
Zechariah	3	10	Pag-abot kan aldaw na iyan, aalokon kan lambang saro saindo an saiyang kanatad na makisumaro saindo sa kaogmahan huli kan katoninongan asin katiwasayan, sa lindong kan saindong mga ubasan saka mga kahoy na higera.”
Zechariah	4	1	Duminolok giraray sako an anghel na nakiolay sako asin pinukaw ako na garo baga nagkakatorog ako.
Zechariah	4	2	Hinapot niya ako, “Ano an nahihiling mo?” Nagsimbag ako, “Sarong bulawan na kandelero na igwang mangko para sa lana sa parteng ibabaw. Igwa man nin pitong ilawan an kandelero, na an lambang saro igwang pitong bugtakan nin mitsa.
Zechariah	4	3	Igwa man nin duwang kahoy na oliba sa mag-ibong na parte kan kandelero.”
Zechariah	4	4	Hinapot ko an anghel, “Ano an kahulogan kan mga bagay na ini, kagurangnan ko?”
Zechariah	4	5	Hinapot niya ako, “Dai mo aram?” “Dai, kagurangnan,” an simbag ko. Sinabihan ako kan anghel, “An pitong ilawan iyo an pitong mga mata kan Kagurangnan , na naghihiling sa bilog na kinaban.”
Zechariah	4	11	Dangan hinapot ko siya, “Ano an kahulogan kan duwang kahoy na oliba sa mag-ibong kan kandelero?
Zechariah	4	12	Ano man an kahulogan kan duwang sanga nin oliba sa kataed kan duwang bulawan na tubo na linuluwasan kan lana nin oliba?”
Zechariah	4	13	Hinapot niya ako, “Dai mo aram?” Nagsimbag ako, “Dai, kagurangnan.”
Zechariah	4	14	Dangan nagsabi siya, “Iyo iyan an duwang lalaking pinili nin Dios asin linahidan tanganing maglingkod saiya, an Kagurangnan kan bilog na kinaban.”
Zechariah	4	6	Tinaraman ako kan anghel na itao ki Zerubabel an mensaheng ini na hale sa Kagurangnan : “Magigin mauswag ka, bakong huli sa kosog nin hukbo o huli sa sadiri mong kosog, kundi huli sa sakong espiritu.
Zechariah	4	7	Magin arog man sa bukid kadakula an olang sa atubangan mo, mawawara iyan. Ika an mapatindog giraray kan Templo, asin mantang ipinapamugtak mo an huring gapo, makurahaw an mga tawo nin, ‘Magayon, magayon!’”
Zechariah	4	8	Saro pang mensahe an nag-abot sako hale sa Kagurangnan .
Zechariah	4	9	Nagsabi siya, “Ibinugtak na ni Zerubabel an pundasyon kan Templo, asin tataposon niya iyan. Kun mangyari na iyan, maaaraman kan sakong banwaan na ako an nagsugo saimo sa sainda. Namomondo sinda huli ta maluway an dalagan kan trabaho. Alagad mahihiling nindang pinapadagos ni Zerubabel an pagtugdok kan Templo, asin maoogma sinda.”
Zechariah	5	1	Nagtingkalag giraray ako, asin nakahiling ako nin sarong librong naglalayog.
Zechariah	5	2	Hinapot ako kan anghel kun ano an sakong nahiling. Nagsimbag ako, “Sarong naglalayog na libro; siyam na metros an laba kaiyan asin apat may kabangang metros an lakbang.”
Zechariah	5	3	Dangan sinabihan niya ako, “Nasusurat sa librong iyan an maldisyon na maluwas sa bilog na daga. Sa sarong lado kan libro nasusurat na an lambang mahabon gagadanon, asin sa ibong kaiyan nasusurat na an lambang magsaksi nin putik gagadanon man.
Zechariah	5	4	Nagtataram an Kagurangnan nin mga hukbo na papaluwason niya an maldisyon na ini, asin malaog iyan sa harong kan lambang mahabon asin lambang parasaksi nin putik; maontok iyan sa saindang mga harong dangan mahale kun gaba na an mga harong.”
Zechariah	5	5	Nagtunga giraray an anghel asin nagsabi, “Hilinga! Igwa pa nin nagdadangadang!”
Zechariah	5	6	Naghapot ako, “Ano iyan?” “Sarong basket, asin simbolo iyan kan makuring kasalan kan bilog na daga,” an simbag niya.
Zechariah	5	7	An takop kan basket gibo sa timga. Mantang naghihiling ako, buminukas an takop asin sa laog kan basket nagtutukaw an sarong babae!
Zechariah	5	8	Nagsabi an anghel, “An babaeng iyan iyo an simbolo kan karatan.” Dangan isinulnok niya sa laog kan basket an babae asin sinerahan.
Zechariah	5	9	Nagtingkalag ako asin nahiling ko an duwang babaeng naglalayog pasiring sako. Igwa sinda nin makokosog na mga pakpak na arog kan sa dakulang gamgam. Sinaklot ninda an basket dangan ilinayog paharayo.
Zechariah	5	10	Hinapot ko an anghel, “Saen ninda dadarahon idto?”
Zechariah	5	11	Nagsimbag siya, “Sa Babilonia, saen mapatindog sinda nin sarong templo para saiya. Kun haman na an templo, ibubugtak ninda duman an basket tanganing pagsambahon.”
Zechariah	6	1	Nagkaigwa pa ako nin sarong bisyon. Sa bisyon na ini, nahiling ko an apat na karwahe na nagluluwas hale sa pagultanan kan duwang bronseng bukid.
Zechariah	6	2	An enot na karwahe guyod nin pulang mga kabayo, an ikaduwa nin itom na mga kabayo,
Zechariah	6	3	an ikatolo nin puting mga kabayo, asin an ikaapat nin kabang na mga kabayo.
Zechariah	6	4	Dangan hinapot ko an anghel, “Kagurangnan, ano an kahulogan kan mga karwaheng iyan?”
Zechariah	6	5	Nagsimbag siya, “An mga iyan iyo an apat na doros; nag-abot pa sana sinda hale sa atubangan nin Kagurangnan kan bilog na kinaban.”
Zechariah	6	6	An karwaheng guyod kan itom na mga kabayo nagpapasiring sa Babilonia, an puting mga kabayo nagpapasiring sa solnopan, asin an kabang na mga kabayo nagpapasiring sa daga sa habagat.
Zechariah	6	7	Mantang nagluluwas an kabang na mga kabayo, nasisibot na sinda sa paglakaw tanganing siyasaton an bilog na kinaban. Nagtaram an anghel, “Lakaw asin siyasata nindo an kinaban!” Kaya siniyasat kan mga kabayo an kinaban.
Zechariah	6	8	Dangan kinurahawan ako kan anghel, “Pinakulpa na an kaanggotan kan Kagurangnan kan mga kabayong nagduman sa Babilonia sa amihan.”
Zechariah	6	9	Itinao sako nin Kagurangnan an mensaheng ini.
Zechariah	6	10	Nagtaram siya, “Kuaha an mga regalong itinao kan mga itinapok na si Heldai, Tobias, asin Jedaias, dangan magduman ka tolos sa harong ni Josias na aking lalaki ni Sofonias. Nagbaralik na sinda hale sa pagkatapokan sa Babilonia.
Zechariah	6	11	Gumibo ka nin sarong korona hale sa itinao nindang plata saka bulawan, dangan ibugtak mo iyan sa payo kan Halangkaw na Padi na si Josue na aking lalaki ni Jehozadak.
Zechariah	6	12	Taraman mo siya na an Kagurangnan nin mga hukbo nagsasabi, ‘An lalaking inaapod An Sanga magtatalubo sa namumugtakan niya asin iyo an mapatindog giraray kan Templo nin Kagurangnan .
Zechariah	6	13	Siya an mapatindog kaiyan patin maako kan onra na maninigo sa sarong hade; siya man an mamamayo kan saiyang banwaan. Matindog sa kataed kan saiyang trono an sarong padi, asin magtatrabaho sindang duwa na igwa nin katoninongan saka katiwasayan.’
Zechariah	6	14	An korona magigin sarong giromdom sa Templo nin Kagurangnan sa kaomawan ni Heldai, Tobias, Jedaias, asin Josias.”
Zechariah	6	15	Maarabot an mga nag-eerok sa harayong lugar asin matarabang sinda sa pagpatindog giraray kan Templo nin Kagurangnan . Kun mahaman na iyan, maaaraman nindo na an Kagurangnan nin mga hukbo iyo an nagsugo sako sa saindo. Mangyayari an gabos na ini kun bilog nindong kukuyogon an mga pagboot kan Kagurangnan na saindong Dios.
Zechariah	7	1	Kan ikaapat na taon kan pagigin emperador ni Dario, kan ikaapat na aldaw kan ikasiyam na bulan (an bulan nin Kislev), tinawan ako nin Kagurangnan nin sarong mensahe.
Zechariah	7	2	Pinaduman kan mga taga Betel si Sarezer, si Regemmelek, asin an saindang mga tawohan sa Templo nin Kagurangnan nin mga hukbo tanganing maghagad nin bendisyon sa Kagurangnan ,
Zechariah	7	3	saka maghapot sa mga padi asin sa mga propeta: “Dapat daw na ipadagos mi an pagmondo huli kan pagkagaba kan Templo, sa paagi nin pag-ayuno sa ikalimang bulan siring kan samong ginigibo sa laog nin haloy nang panahon?”
Zechariah	7	4	Iyo ini an mensaheng nag-abot sako hale sa Kagurangnan .
Zechariah	7	5	Nagsabi siya, “Taraman mo an mga tawo asin an mga padi na kan nag-ayuno saka nagmondo sinda sa ikalima saka ikapitong bulan sa laog nin setentang taon, bakong ako an saindang tinawan nin onra.
Zechariah	7	6	Dangan kan nagkakan saka nag-inom sinda, ginibo ninda idto para sa sainda man sanang karahayan.”
Zechariah	7	7	Iyo ini an itinaram nin Kagurangnan sa paagi kan mga naenot na mga propeta kan panahon na mauswag pa an Jerusalem asin pano ini nin mga tawo, dangan kan panahon na an mga banwa sa palibot kan syudad kadakul an nag-eerok siring man an rehiyon sa habagat saka an mga kababan sa solnopan.
Zechariah	7	8	Itinao nin Kagurangnan an mensaheng ini ki Zacarias:
Zechariah	7	9	“Haloy nang panahon, itinao ko an mga pagboot na ini sa sakong banwaan: ‘Papangyarihon nindo an hustisya, asin magin maboot saka maheherakon kamo sa lambang saro.
Zechariah	7	10	Dai nindo pag-apihon an mga babaeng balo, an mga ilo, an mga dayuhan na nag-eerok sa kaibahan nindo, o an mga dukha. Dai kamo mag-isip nin maraot sa saindong kapwa.’
Zechariah	7	11	“Alagad habo sindang maghinanyog. Sinerahan ninda an saindang mga isip
Zechariah	7	12	asin pinatagas an saindang mga puso. Huli ta habo nindang dangogon an katukdoan na ipinadara ko sa paagi kan mga propeta na nabuhay kaidtong panahon. Kaya naanggot ako nin marahay.
Zechariah	7	13	Huli ta dai sinda nagdangog kan magtaram ako, dai man ako nagsimbag kan mamibi sinda.
Zechariah	7	14	Arog sa sarong bagyo, ipinalid ko sinda sa harayo tanganing mag-erok sinda sa mga dayuhan na daga. Nagin sarong mamondong lugar an marahay na dagang ini, na mayo nin nag-eerok.”
Zechariah	8	1	Itinao nin Kagurangnan nin mga hukbo an mensaheng ini ki Zacarias:
Zechariah	8	2	“Haloy ko nang minawot na tabangan an Jerusalem huli sa dakula kong pagkamoot sa saiyang mga namamanwaan, sarong pagkamoot na nagin dahelan kan pagkaanggot ko sa saiyang mga kaiwal.
Zechariah	8	3	Mabalik ako sa Jerusalem, sa banal kong syudad dangan duman ako maerok. An Jerusalem mamimidbidan na maimbod na syudad, asin an bulod kan Kagurangnan nin mga hukbo aapodon an banal na bulod.
Zechariah	8	4	Magtuturukaw giraray sa mga plasa nin Jerusalem an gururang nang mga lalaki saka mga babae, na an lambang saro naggagamit na nin sugkod huli kan saindang edad.
Zechariah	8	5	An mga tinampo mapapano nin nagkakarawat na mga aking lalaki saka babae.
Zechariah	8	6	“An siring kaini pwedeng sabihon kan mga nasyon na nagkatarada na dai mangyayari, alagad bakong imposible iyan para sako.
Zechariah	8	7	Ililigtas ko an sakong banwaan hale sa mga dagang pinagdarahan sainda,
Zechariah	8	8	dangan ibabalik hale sa sirangan saka solnopan tanganing mag-erok sa Jerusalem. Sinda an magigin banwaan ko, asin ako an magigin Dios ninda, na maimbod saka matanos na mamamayo sainda.
Zechariah	8	9	“Magmakosog kamo! An parehong mga tataramon na itinaram kan mga propeta kan ibinubugtak an pundasyon para sa pagpatindog giraray kan sakong Templo, iyo an saindong nadadangog ngunyan.
Zechariah	8	10	Bago kan panahon na idto, mayo nin siisay man na pwedeng magtandan nin mga tawo o mga hayop, asin mayo nin ligtas sa saiyang mga kaiwal; huli ta pinangyari kong magralaban an lambang saro.
Zechariah	8	11	Alagad dai ko na iyan gigibohon sa mga natada sa nasyon na ini.
Zechariah	8	12	Matoninong sindang magtatanom. Mamumunga nin ubas an saindang mga balagon, mataralubo sa daga an saindang tinanom, asin magkakaigwa nin tamang uran. Itatao ko an gabos na biyayang ini sa mga natadang namamanwaan sa sakong nasyon.
Zechariah	8	13	Mga taga Juda asin mga taga Israel, kaidto, kun igwa nin boot na maldisyonon an mga dayuhan minasabi sindang, ‘Umabot man logod saimo an parehong maldisyon na uminabot sa Juda asin sa Israel!’ Alagad ililigtas ko kamo, dangan masabi an mga dayuhan na idto, ‘Akoon mo logod an parehong bendisyon na uminabot sa Juda asin sa Israel!’ Kaya magmaisog kamo asin dai kamo matakot.”
Zechariah	8	14	Nagtataram an Kagurangnan nin mga hukbo, “Kan paanggoton ako kan saindong mga ginikanan, inisip kong maldisyonon sinda, asin dai ko liniwat an sakong inisip kundi ginibo ko iyan.
Zechariah	8	15	Alagad ngunyan pinaplano kong bendisyonan an banwaan nin Jerusalem asin Juda. Kaya dai kamo matakot.
Zechariah	8	16	Iyo ini an mga bagay na dapat nindong gibohon: an katotoohan sana an ipagtaram nindo sa saindong kapwa. Sa mga hukoman, itao nindo an totoong hustisya—an hustisya na nagdodolot nin katoninongan.
Zechariah	8	17	Dai kamo mag-isip nin mga ikakaraot kan saindong kapwa. Dai kamo magsaksi nin putik. Ikinakaongis ko an pagputik, an inhustisya, asin an kadahasan.”
Zechariah	8	18	Itinao kan Kagurangnan nin mga hukbo an mensaheng ini ki Zacarias:
Zechariah	8	19	“An pag-aayuno na ginigibo sa ikaapat, ikalima, ikapito, asin ikasampolong bulan magigin mga pyesta nin kaogmahan saka kagayagayahan para sa mga taga Juda; kaya kamotan nindo an katotoohan asin an katoninongan.”
Zechariah	8	20	Nagtataram an Kagurangnan nin mga hukbo, “Maabot an panahon na maarabot sa Jerusalem an mga tawong hale sa dakul na syudad.
Zechariah	8	21	An mga nag-eerok sa sarong syudad masarabi sa mga nag-eerok sa saro pang syudad, ‘Masamba kami sa Kagurangnan nin mga hukbo asin mamimibi tanganing bendisyonan. Madya, mag-iba kamo samo!’
Zechariah	8	22	Dakul na tawo asin mapangyaring mga nasyon an maabot sa Jerusalem tanganing magsamba sa Kagurangnan nin mga hukbo saka mamimibi tanganing bendisyonan.
Zechariah	8	23	Sa mga aldaw na iyan, an sampolong dayuhan madolok sa sarong Judio dangan masabi, ‘Tugote kaming makiiba saindo, huli ta nadangog ming nasa saindo an Dios.’”
Zechariah	9	1	Iyo ini an mensahe nin Kagurangnan : Nagboot siyang padusahan an daga nin Hadrak asin an syudad nin Damasco. Sadiri nin Kagurangnan bako sana an mga tribu nin Israel, kundi pati an pangenot na syudad nin Siria.
Zechariah	9	2	An Hamat, na nasa pagdolonan nin Hadrak, sadiri man niya. Sadiri man nin Kagurangnan an mga syudad nin Tiro saka Sidon, maski mga madonong sinda.
Zechariah	9	3	Nagpatindog an Tiro nin mga bantayan asin nagtambak nin plata saka bulawan, arog kan pagtambak nin alpog o laboy!
Zechariah	9	4	Alagad kukuahon nin Kagurangnan an gabos na nasasadirihan nin Tiro, asin itatapok niya sa dagat an kayamanan kaini. Dangan gagabaon niya an syudad sa paagi nin kalayo.
Zechariah	9	5	Mahihiling ini kan syudad nin Askelon saka matatakot. Mahihiling man iyan kan syudad nin Gaza, asin mamimiripit iyan sa kulog. Arog man kaini an mangyayari sa Ekron, kaya mawawaraan siya nin paglaom. Magagadan an hade nin Gaza; an Askelon dai na pag-eerokan.
Zechariah	9	6	An Asdod pag-eerokan nin mga tawong gikan sa manlaen-laen na rasa. Nagtataram an Kagurangnan , “Papadukoon ko an mapalangkaw na mga Filistiong ini.
Zechariah	9	7	An mga Filisteo dai na nanggad magkakakan nin karneng igwa pa nin dugo, o nin ibang ipinapangalad na kakanon. Magigin kaayon sa sakong banwaan an gabos na matada sa sainda, asin ibibilang sinda na saro sa mga kamaganakan sa tribu nin Juda. An Ekron magigin kaayon kan sakong banwaan arog kan mga Jebuseo.
Zechariah	9	8	Babantayan ko an sakong daga asin dai ako matugot na pag-agihan iyan nin mga soldados. Dai na ako matugot na apihon giraray an sakong banwaan, huli ta nahiling ko kun paano sinda nagtios.”
Zechariah	9	9	Pag-ogma, pag-ogma, banwaan nin Sion! Pagkurahaw sa kaogmahan, kamong mga taga Jerusalem! Hilinga, an saindong hade maabot na sa saindo! Maabot siyang mapandaog saka mapanggana, alagad mapakumbaba asin naglulunad sa sarong asno— sa sarong torilyo, na ogbon nin sarong asno.
Zechariah	9	10	Nagtataram an Kagurangnan , “Hahaleon ko an mga panggerang karwahe sa Israel asin an mga kabayo sa Jerusalem; an mga pana na ginagamit sa gera magkakararaot. An saindong hade makikipagtipan nin katoninongan sa mga nasyon; an pagdolonan kan saiyang kahadean mapoon sa dagat sagkod sa saro pang dagat, mapoon sa Salog nin Eufrates sagkod sa mga poro kan kinaban.”
Zechariah	9	11	Nagtataram an Kagurangnan , “Huli kan pakikipagtipan ko saindo na sinelyohan kan dugo nin mga sakripisyo, tatalingkasan ko an saimong banwaan— talingkas sa mayong tubig na kalot nin pagtapokan.
Zechariah	9	12	Magpuli na kamo, mga itinapok na ngunyan igwa nang paglaom; magpuli kamo sa ligtas nindong mga harong. Ngunyan tinataraman ko kamo na babayadan ko nin dobleng bendisyon an gabos na tinios nindo.
Zechariah	9	13	An Juda gagamiton ko siring sa pana nin sarong soldados, asin an Israel arog sa mga bosog. An mga lalaki nin Sion gagamiton ko siring sa sarong espada, tanganing labanan an kalalakihan nin Grecia.”
Zechariah	9	14	An Kagurangnan matunga sa ibabaw kan saiyang banwaan; garo kikilat na bubutasan niya an saiyang mga bosog. Papatanogon kan Kagurangnan Dios an trompeta, dangan mamartsa siya sa mga bagyong hale sa habagat.
Zechariah	9	15	Iingatan kan Kagurangnan nin mga hukbo an saiyang banwaan, asin roronoton ninda an saindang mga kaiwal. Magkukurahaw sinda sa ralaban arog sa burat na mga lalaki asin papabuloson ninda an dugo kan saindang mga kaiwal; mabulos iyan siring sa dugo nin sarong sakripisyo na inula sa altar hale sa sarong mangko.
Zechariah	9	16	Pag-abot kan aldaw na iyan, ililigtas nin Kagurangnan an saiyang banwaan, siring kan pagligtas nin sarong pastor sa saiyang mga karnero na nasa pag-alaman. Magliliwanag sinda sa saiyang daga arog sa mamahalon na bato sa sarong korona.
Zechariah	9	17	Orog na magigin marahay saka magayon an daga! Huli sa trigo saka arak, orog na magigin makosog an mga hoben na lalaki asin babae.
Titus	1	1	Surat na hale ki Pablo na sorogoon nin Dios asin apostol ni Jesu-Cristo. Pinili ako saka sinugo tanganing tabangan na magtalubo an pagtubod kan mga tawong pinili nin Dios, asin makasabot sinda kan katotoohan na itinutukdo kan satong relihiyon,
Titus	1	2	basado sa paglaom tang magkaigwa nin buhay na daing kataposan. An Dios, na dai nagpuputik, nanuga sato kan buhay na iyan bago pa lalangon an kinaban.
Titus	1	3	Kan nag-abot an tamang panahon, ipinahayag niya iyan sa saiyang mensahe. Ipinaniwala iyan sako asin iyo an ipinaghuhulit ko huli sa pagboot kan Dios na satong Paraligtas.
Titus	1	4	Para ki Tito, ika na tunay kong aki sa pagtubod na inako tang duwa. Mapasaimo logod an biyaya asin an katoninongan nin Dios Ama saka ni Jesu-Cristo na satong Paraligtas.
Titus	1	5	Iwinalat taka sa Creta tanganing husayon mo an mga bagay na dapat pang husayon, asin magbugtak nin mga lider sa lambang banwaan siring sa ipinagboot ko saimo.
Titus	1	6	An sarong lider dapat na mayo nin katuyawan, saro sana an agom; an saiyang mga aki dapat mga paratubod asin mayong maraot na dangog bilang mga sarawayon o masombikal.
Titus	1	7	An sarong lider dapat na mayo nin katuyawan bilang pinaniniwalaan kan trabaho nin Dios; bakong mapalangkaw, o aranggoton, o paraburat, o parapakiiwal, o makikwarta.
Titus	1	8	Kundi dapat bukas an harong niya sa pagpadagos sa kapwa, mamomoton sa anoman na marahay, mahuyo, matanos, banal saka tataong magpugol sa sadiri.
Titus	1	9	Dapat panindogan niya an tunay na katukdoan tanganing ikatukdo niyang tama sa iba, asin ikapahiling niya an sala kan mga nagsasalungat kaiyan.
Titus	1	10	Dakul an nagrerebelde saka nandadaya sa paagi kan mga tataramon na mayo nin halaga; kadaklan kaiyan mga nakombertir hale sa Judaismo.
Titus	1	11	Kaipuhan sindang paontokon huli ta pinupurisaw ninda an gabos na kaayon nin mga pamilya, sa pagtukdo ninda kan dai dapat itukdo, magkakwarta sana sinda maski sa maraot na paagi.
Titus	1	12	Sarong propeta na taga Creta mismo an nagsabi, “An mga taga Creta talagang putikon, sa hayop an ugale, hugakon na paslo.”
Titus	1	13	Tama an sinabi niya, kaya sagweon mo sinda tanganing magkosog sinda sa pagtubod,
Titus	1	14	asin dai na maghinanyog kan mga leyenda nin mga Judio o kan mga pagboot nin mga tawong nagsikwal kan katotoohan.
Titus	1	15	Para sa mga tawong malinig an isip, an gabos malinig; alagad para sa mga maati an isip asin dai nagtutubod, an gabos maati, huli ta nadigtaan an saindang mga isip asin konsyensya.
Titus	1	16	Nagsasabi sindang midbid ninda an Dios, alagad salungat sa sinasabi ninda an saindang gibo. Makauuyam sinda saka mga masombikal; dai nanggad makakagibo nin anoman na marahay.
Titus	2	1	Alagad kaipuhan itukdo mo an oyon sa tamang katukdoan.
Titus	2	2	Sadolon mo an gurang na mga lalaki na dai sinda magpakasobra sa anoman, na magin mapagpugol sa sadiri, ginagalangan, masarig sa pagtubod, sa pagkamoot saka sa pakatagal.
Titus	2	3	Siring man sadolon mo an gurang na mga babae na mamuhay na banal. Dai sinda dapat magin mga parapakaraot, o mga paraburat. Magtukdo sinda kan marahay,
Titus	2	4	tanganing matukdoan an hoben na mga babae na mamotan an saindang agom saka mga aki,
Titus	2	5	tanganing magin sindang mapagpugol sa sadiri, malinig, tataong mangataman kan saindang erokan, maboot, saka makinuyog-kuyog sa saindang agom, tanganing dai nin siisay man na makapagtaram nin maraot dapit sa mensahe nin Dios.
Titus	2	6	Siring man sadolon mo an hoben na mga lalaki na magin mapagpugol sa sadiri.
Titus	2	7	Ika mismo an dapat magin arogan sa gabos na gibong marahay. Magin tunay saka maigot ka sa pagtukdo.
Titus	2	8	Gumamit ka nin mga marahay na tataramon na dai madidiskutir, tanganing masopog an mga kaiwal mo, huli ta dai sindang masasabing maraot dapit sato.
Titus	2	9	Dapat kuyogon saka paogmahon kan mga oripon an saindang mga kagurangnan sa gabos na bagay. Dai sinda dapat makipagsimbagan
Titus	2	10	o maghabon, kundi magpahiling na danay sindang marahay saka maimbod, tanganing sa gabos nindang gibo, matawan nin kaomawan an katukdoan dapit sa Dios na satong Paraligtas.
Titus	2	11	Huli ta ipinahayag na nin Dios an saiyang biyaya para sa kaligtasan kan gabos na tawo.
Titus	2	12	An biyayang iyan an nagtutukdo sato na magbaya sa bakong diosnon na pamumuhay saka sa mga pagmawot na kinabanon. Nagtutukdo man iyan sato na mamuhay kita na tataong magpugol sa sadiri, matanos saka maki-Dios sa kinaban na ini,
Titus	2	13	mantang naghahalat kita kan paladan na Aldaw na satong linalaom, an pag-abot kan kamurawayan kan satong dakulang Dios asin Paraligtas na si Jesu-Cristo.
Titus	2	14	Idinolot niya an saiyang buhay para sato, tanganing iligtas kita sa gabos na kasalan asin linigan na magin saiya sanang banwaan, na maigot sa paggibo nin marahay.
Titus	2	15	Itukdo mo an mga bagay na ini, saka gamita an bilog mong kapangyarihan sa pagsadol saka sa pagsagwe sa mga nagdadangog saimo. Dai mo pagtugotan na pagbasang-basangon ka nin siisay man.
Titus	3	1	Ipagiromdom mo sa sainda na magpasakop sinda sa mga kagsakop saka sa mga awtoridad; na magkuyog sainda asin magin danay na andam sa paggibo kan anoman na marahay.
Titus	3	2	Sabihan mo sinda na dai magtaram nin maraot, dapit sa kiisay man, maglikay sa iriwal, magin mahuyo asin magpahiling nin marahay na boot sa gabos na tawo.
Titus	3	3	Huli ta kaidto mga lolong kita, mga masombikal, mga lagalag asin mga oripon kan manlaen-laen na kinabanon na kamawotan asin kawilihan. Namuhay kita kaidto na may maraot na boot asin pagkaara; ikinaongis kita kan ibang mga tawo saka ikinaongis ta man sinda.
Titus	3	4	Alagad kan ihayag an karahayan asin an pagkamoot nin Dios na satong Paraligtas,
Titus	3	5	ilinigtas niya kita, bakong huli sa anoman na gibo tang matanos, kundi huli kan saiyang pagkaherak. Ilinigtas niya kita sa paagi kan paghugas sato kan tubig nin bagong pagkamundag asin bagong buhay sa Espiritu Santo.
Titus	3	6	Nagsusupay na itinao sato nin Dios an Espiritu Santo sa paagi ni Jesu-Cristo na satong Paraligtas,
Titus	3	7	tanganing magin matanos kita huli kan saiyang biyaya, asin magin paramana na naglalaom na makamtan an buhay na daing kataposan.
Titus	3	8	An kasabihan na ini totoo. Boot kong itukdo mo nin marahay an mga bagay na ini, tanganing an mga nagtutubod sa Dios maghingowang maggibo nin marahay; ini orog karahay asin mapapakinabangan kan mga tawo.
Titus	3	9	Alagad likayan mo an mayong kahulogan na diriskutiran, mga pagsosog kan mga ginikanan, mga pag-iriwal, asin mga pagpasuruhay dapit sa katogonan. An mga bagay na ini mayong halaga.
Titus	3	10	Kun igwang nagigin dahelan nin pagkabaranga, patanidan mo siya sagkod sa ikaduwang beses; kun dai ka niya dangogon, dai ka na makilabot saiya.
Titus	3	11	Huli ta aram mo na an tawong siring kaiyan maraot; an sadiri niyang kasalan iyo an minakondenar saiya.
Titus	3	12	Susugoon ko si Artemas o si Tiquico diyan saimo. Pag-abot niya, hingowahon mong magduman ka sako sa Nicopolis, huli ta duman ako maerok ngunyan na tiglipot.
Titus	3	13	Tabangan mo nanggad an abogadong si Zenas saka si Apolos nganing makaduman sinda; mangnohon mo na igwa sinda kan gabos nindang kaipuhan.
Titus	3	14	An satong mga kairiba kaipuhan makanood na maghingowa sa paggibo nin marahay, tanganing makatabang para sa anoman na pangangaipo; dapat mamuhay sinda na may pakinabang.
Titus	3	15	Nangongomusta saimo an gabos kong kaibahan. Ikomusta mo man kami sa satong namomotan na mga tugang sa pagtubod. Mapasaindo logod gabos an biyaya nin Dios.
Zephaniah	1	1	Iyo ini an mensahe na itinao nin Kagurangnan ki Sofonias kan panahon na si Josias na aking lalaki ni Amon iyo an hade nin Juda. (Si Sofonias aking lalaki ni Cusi na aking lalaki ni Gedalias; si Gedalias aking lalaki ni Amarias na aking lalaki ni Hadeng Ezekias.)
Zephaniah	1	2	Nagtaram an Kagurangnan , “Raraoton ko an gabos sa daga,
Zephaniah	1	3	an mga tawo saka mga hayop, an mga gamgam asin mga sira. Ibabagsak ko an gabos na tampalasan. Pupuhoon ko an katawohan digdi sa daga. Ako, an Kagurangnan , an nagtaram.
Zephaniah	1	4	“Papadusahan ko an mga namamanwaan sa Jerusalem asin sa Juda. Raraoton ko an natatadang tanda kan pagsamba ki Baal duman, asin mayo nang makakagiromdom kan mga paganong padi na naglilingkod saiya.
Zephaniah	1	5	Gagadanon ko an siisay man na nagsasakat sa atop dangan nagsasamba sa aldaw, sa bulan, saka sa mga bitoon. Pupuhoon ko man an mga nagsasamba sako asin nanunuga na magigin maimbod sako, alagad nanunumpa sa ngaran kan dios-dios na si Molec.
Zephaniah	1	6	Pupuhoon ko an mga nagtalikod asin dai na nagsusunod sako; an mga dai na nagdodolok sako o nakikimaherak na giyahan ko sinda.”
Zephaniah	1	7	Harani na an aldaw nin paghukom na gigibohon nin Kagurangnan , kaya mag-alo kamo sa atubangan niya. Nag-aandam an Kagurangnan na idolot bilang sakripisyo an saiyang banwaan, asin inalok niya an mga kaiwal tanganing samsaman an Juda.
Zephaniah	1	8	Nagsasabi an Kagurangnan , “Sa aldaw na idto nin panggagadan, papadusahan ko an mga opisyal, an mga aki kan hade, asin an gabos na nagsusunod sa mga dayuhan na kaugalean.
Zephaniah	1	9	Papadusahan ko an gabos na nagsasamba siring sa mga pagano, asin an nanghahabon saka nanggagadan tangani sanang panoon nin sinamsaman an harong nin saindang kagurangnan.
Zephaniah	1	10	“Sa aldaw na idto,” an sabi nin Kagurangnan , “madadangog nindo an paghibi sa Trangkahan nin Sira sa Jerusalem. Madadangog nindo an inagrangay sa bagong kabtang kan syudad asin an dakulang ribok nin pagkarumpag sa kabubuldan.
Zephaniah	1	11	Mag-agrangay kamo asin maghibi kun madangog nindo ini, kamo na nag-eerok sa mga hababang kabtang kan syudad, huli ta magagadan an gabos na negosyante!
Zephaniah	1	12	“Sa panahon na iyan, makua ako nin ilawan dangan malibot ako sa Jerusalem. Papadusahan ko an mga tawong mapaabaw-abaw asin nagsasaboot, ‘Mayo man nin ginigibong maraot o marahay an Kagurangnan .’
Zephaniah	1	13	Sasamsamon an saindang kayamanan asin raraoton an saindang mga harong. Magtutugdok sinda nin mga harong alagad dai ninda maeerokan. Matanom sinda nin mga ubas alagad dai sinda makakainom kan arak hale diyan.”
Zephaniah	1	14	Harani na an dakulang aldaw nin Kagurangnan —harani na nin marahay asin marikas an pag-abot kaiyan! An aldaw na iyan magigin mapait, huli ta maski an pinakamaisog na mga soldados mahibi huli sa kawaraan nin paglaom!
Zephaniah	1	15	Iyan an aldaw nin labi-labing kaanggotan, aldaw nin kahorasaan asin kasakitan, aldaw nin pagkaraot saka pagkatunaw, aldaw nin kadikloman asin kapongawan, aldaw na mapanganoron saka mahibog na diklom,
Zephaniah	1	16	aldaw nin pagtanog kan trompeta asin nin pagkurahaw para sa gera kan mga soldados na nagsasalakay sa pinapusog na mga syudad saka haralangkaw na mga tore.
Zephaniah	1	17	An Kagurangnan nagtataram, “Dadarahon ko sa katawohan an siring na mga kasakitan tanganing an lambang saro maglakaw na garo buta. Nagkasala sinda sako, kaya an saindang dugo mabulos na garo tubig, asin an saindang mga bangkay magkakawararak sa daga.”
Zephaniah	1	18	Sa aldaw na ipahiling nin Kagurangnan an labi-labi niyang kaanggotan, dai sinda ikakaligtas maski kan gabos nindang plata o bulawan. An bilog na daga raraoton kan kalayo nin saiyang kaanggotan. Tataposon niya an gabos na nag-eerok sa daga—sarong bigla na kataposan.
Zephaniah	2	1	Daing sopog na nasyon, magtiripon kamo asin mag-orolay,
Zephaniah	2	2	bago kamo maalang saka magadan siring sa sarong burak, bago mag-abot saindo an naglalaad na kaanggotan nin Kagurangnan , bago mag-abot saindo an aldaw nin pagpahiling niya kan saiyang kaanggotan.
Zephaniah	2	3	Magbalik kamo sa Kagurangnan , kamo gabos na mapakumbabang namamanwaan kan daga, na nag-ootob kan saiyang mga pagboot. Giboha nindo an matanos, asin magpakumbaba kamo sa atubang nin Kagurangnan , ta tibaad madulagan nindo an padusa sa aldaw na ipahiling nin Kagurangnan an saiyang kaanggotan.
Zephaniah	2	4	Mayo nin matatada sa syudad nin Gaza. Maharale an mga nag-eerok sa Askelon. Sa laog nin kabangang aldaw, papahaleon an mga namamanwaan sa Asdod, asin papahaleon an mga nag-eerok sa syudad nin Ekron.
Zephaniah	2	5	Magagadan kamong mga Filisteo, kamo na mga nag-eerok sa tampi kan dagat. Hinukoman na kamo kan Kagurangnan . Gagadanon niya kamo asin mayo nin siisay man na matatada saindo.
Zephaniah	2	6	An saindong daga sa tampi kan dagat magigin mga pasabsaban, asin magigin erokan iyan kan mga pastor saka laoman kan mga karnero.
Zephaniah	2	7	An mga natatadang namamanwaan nin Juda iyo an mag-eerok sa saindong daga. Papasabsabon ninda duman an saindang mga karnero asin makatorog sinda sa mga harong sa Askelon. Iibahan sinda kan Kagurangnan na saindang Dios, asin papauswagon giraray niya sinda.
Zephaniah	2	8	An Kagurangnan nin mga hukbo nagtataram, “Nadangog ko an pagtuyatuya asin pag-olog-olog kan mga taga Moab saka Ammon sa sakong banwaan, asin naghahambog sinda na sasakopon ninda an daga kaini.
Zephaniah	2	9	Mantang ako an Dios na buhay, an Dios nin Israel, minasumpa ako na matutunaw an Moab asin an Ammon arog sa Sodoma saka Gomorra. An mga lugar na iyan magigin mga kalot nin asin, dangan magigin raot sagkod lamang, na pano nin mga doot. An mga natatada sa sakong banwaan iyo an masamsam dangan masakop kan saindang daga.”
Zephaniah	2	10	Siring kaiyan an pagpadusa sa mga taga Moab saka Ammon, huli kan saindang kapalangkawan asin kapaabaw-abawan patin pagtuyatuya sa banwaan kan Kagurangnan nin mga hukbo.
Zephaniah	2	11	Tatakoton sinda nin Kagurangnan . Hahalean niya nin halaga an mga dios-dios kan daga, dangan sasambahon siya kan lambang nasyon, an lambang saro sa sadiri niyang daga.
Zephaniah	2	12	Gagadanon man nin Kagurangnan an mga taga Etiopia.
Zephaniah	2	13	Gagamiton nin Kagurangnan an saiyang kapangyarihan tanganing raoton an Asiria. An syudad nin Nineve gigibohon niyang sarong raot na lugar na mayo nin tawo, sarong mayo nin tubig na desyerto.
Zephaniah	2	14	Iyan magigin sarong lugar na pahingaloan kan mga karnero, mga baka asin kan gabos na klase nin hayop. An mga kuwaw mag-eerok sa mga raot na lugar kaiyan asin mahuni sa mga bintana. An mga uwak mahuni sa mga hagdan. Babakbakon an mga kahoy na sedro kan saiyang mga edipisyo.
Zephaniah	2	15	Iyo iyan an mangyayari sa syudad na nagpapaabaw-abaw kan saiyang kapangyarihan asin naghohona na ligtas siya. An mga namamanwaan duman naghohona na an saindang syudad iyo an pinakadakula sa bilog na kinaban. Magigin raot an lugar na iyan, sarong lugar na pagpapahingaloan kan mga lalaw na hayop! An lambang mag-agi duman masibog sa takot.
Zephaniah	3	1	Herak man sa Jerusalem, idtong maraot saka rebeldeng syudad, na nang-aapi sa sadiri niyang mga namamanwaan.
Zephaniah	3	2	Dai iyan nagdangog sa Kagurangnan ni nag-ako kan saiyang pagdidisiplina. Dai siya nagsarig sa Kagurangnan ni naghagad saiya nin tabang.
Zephaniah	3	3	An mga opisyal niya arog sa nag-uungal na mga leon; an saiyang mga hukom arog sa paslong mga lobo, na minaubos sagkod kan tolang bago mag-abot an aga.
Zephaniah	3	4	Dai malalaoman asin parapasaluib an saiyang mga propeta; an mga banal na bagay dinidigtaan kan mga padi asin an togon nin Dios saindang binibiko para sa sadiri nindang karahayan.
Zephaniah	3	5	Alagad yaon pa sa syudad an Kagurangnan ; ginigibo niya an tama asin bako an sala. Aga-aga asin mayo nanggad nin palihis, pinapahilingan niya nin hustisya an saiyang banwaan. Alagad an bakong matanos na mga tawo diyan padagos na naggigibo nin maraot asin dai nasosopog.
Zephaniah	3	6	Nagtataram an Kagurangnan , “Pinara ko an mga nasyon; rinaot ko an saindang mga syudad asin binayaan kong rumpag an saindang mga kudal saka mga tore. Nagharale na an mga nag-eerok sa mga syudad; mayo nin tawo sa mga tinampo—mayo nin nawalat maski saro.
Zephaniah	3	7	Naghona ako na an sakong banwaan magalang sako asin maako kan sakong pagdidisiplina, na dai nanggad ninda malilingawan an adal na itinukdo ko sainda. Alagad dai nahaloy, nagbalik sinda sa dati nindang maraot na mga gibo.
Zephaniah	3	8	Nagtataram an Kagurangnan , “Halaton nindo ako.” Halaton nindo an aldaw nin pagtindog ko tanganing iakusar an mga nasyon. Huli ta nagdesisyon na akong tiponon an mga nasyon asin mga kahadean tanganing ipamate sainda an init kan sakuyang kaanggotan. An bilog na daga tutunawon kan kalayo nin labi-labi kong kaanggotan.
Zephaniah	3	9	“Dangan babagohon ko an mga namamanwaan kan mga nasyon, asin sako sana sinda mamimibi asin bako sa ibang mga dios. Gabos sinda makuyog sako.
Zephaniah	3	10	Hale sa harayong daga nin Etiopia, an nagkawararak kong banwaan madara sako nin mga dolot.
Zephaniah	3	11	Sa panahon na iyan, kamong banwaan ko, dai na dapat masopog kan ginibo nindong pagrebelde sako. Hahaleon ko sa tahaw nindo an siisay man na mahambog saka mapaabaw-abaw, asin dai na nanggad kamo marebelde sako sa sakong banal na bulod.
Zephaniah	3	12	Iwawalat ko sa tahaw nindo an sarong mapakumbabang banwaan na madolok sako sa paghagad nin tabang.
Zephaniah	3	13	An matatada sa banwaan nin Israel dai magibo nin maraot sa kapwa, dai magpuputik o mandadaya. Magigin mauswag sinda asin matiwasay, dai sinda matatakot sa kiisay man.”
Zephaniah	3	14	Pag-awit asin pagkurahaw sa kaogmahan, banwaan nin Israel! Pag-ogma sa bilog mong puso, O Jerusalem!
Zephaniah	3	15	Inontok nin Kagurangnan an pagpadusa saimo; hinale niya an gabos mong kaiwal. An Kagurangnan , an Hade nin Israel, kaibahan mo; mayo ka na nin dahelan tanganing matakot.
Zephaniah	3	16	Maabot an panahon na sasabihan an Jerusalem, “Dai ka matakot, O syudad nin Sion! Pakosoga an saimong mga kamot!
Zephaniah	3	17	Kaibahan mo an Kagurangnan na saimong Dios; siya an paralaban na nagtatao saimo nin kapangganahan. Mawiwilihan ka nin Kagurangnan , asin tatawan ka niya nin bagong buhay sa saiyang pagkamoot. Mag-aawit siya asin mag-oogma huli saimo,
Zephaniah	3	18	siring kan mga nag-oogma sa aldaw nin pyesta.” An Kagurangnan nagtataram, “Hinale ko na an mga kasakitan mo, tanganing dai ka na mawaraan nin onra huli kaiyan.
Zephaniah	3	19	Maabot an panahon na papadusahan ko an nag-api saimo; ililigtas ko an mga lopog asin ibabalik ko sa saindang mga harong an mga itinapok. An saindang kasosopgan riribayan ko nin kaomawan asin kabantogan sa bilog na daga.
Zephaniah	3	20	Maabot an panahon na ibabalik ko sa saindang mga harong an nagkawararak mong mga namamanwaan; gigibohon takang bantog sa bilog na kinaban asin papauswagon taka giraray.” An Kagurangnan an nagtaram.
Zechariah	1	1	Kan ikawalong bulan kan ikaduwang taon kan pagigin emperador ni Dario sa Persia, nag-abot an tataramon nin Kagurangnan ki Zacarias na aking lalaki ni Berekias asin makoapo ni Iddo.
Zechariah	1	2	Sinabihan kan Kagurangnan nin mga hukbo si Zacarias na taraman an mga tawo nin siring, “Ako, an Kagurangnan , naaanggot sa saindong mga ginikanan,
Zechariah	1	3	alagad sinasabihan ko kamo, ‘Magbalik kamo sako asin mabalik ako sa saindo.
Zechariah	1	4	Dai kamo mag-arog sa saindong mga ginikanan. Haloy nang panahon an nag-agi kan itao sainda kan mga propeta an sakong mensahe, na magbakle na sinda sa maraot nindang pamumuhay. Alagad dai sinda nagdangog o nagkuyog sako.
Zechariah	1	5	Gadan na an saindong mga ginikanan saka idtong mga propeta.
Zechariah	1	6	Sa paagi kan sakong mga sorogoon, an mga propeta, an saindong mga ginikanan tinawan ko nin mga pagboot asin mga patanid, alagad dai ninda iyan pinahalagahan, kaya nagtios sinda bilang bunga kan dai ninda pagkuyog. Dangan nagbakle sinda asin nag-ako na ako, an Kagurangnan nin mga hukbo, iyo an nagpadusa sa sainda sosog sa maninigo sainda asin siring sa desisyon ko.’”
Zechariah	1	7	Kan ikabeynte y kwatrong aldaw, kan ikaonseng bulan (an bulan nin Sebat), kan ikaduwang taon kan pagigin emperador ni Dario, nag-abot sako an mensahe nin Kagurangnan sa sarong bisyon sa pagkabanggi.
Zechariah	1	8	Nahiling ko an sarong anghel nin Kagurangnan na naglulunad sa sarong pulang kabayo. Nag-ontok siya sa tahaw kan mga kahoy na mirto sa sarong kapantayan. Sa likodan niya igwa nin mga kabayong pula, kabang, saka puti.
Zechariah	1	9	Hinapot ko siya, “Kagurangnan, ano an kahulogan kan mga kabayong ini?” Nagsimbag siya, “Ipapaliwanag ko an kahulogan ninda.
Zechariah	1	10	Sinda an ipinadara nin Kagurangnan tanganing magsiyasat kan kinaban.”
Zechariah	1	11	Nagpahayag an mga kabayo sa anghel, “Nalibot mi na an bilog na kinaban asin nahiling mi na matoninong an kinaban.”
Zechariah	1	12	Dangan nagtaram an anghel, “O Kagurangnan nin mga hukbo, setentang taon na ngunyan na naaanggot ka sa Jerusalem saka sa mga syudad nin Juda. Sagkod nuarin pa kaya bago mo ipahiling sainda an pagkaherak?”
Zechariah	1	13	Sa makararangang mga tataramon, sinimbag nin Kagurangnan an anghel,
Zechariah	1	14	dangan sinabihan ako kaini na ipahayag ko an itinaram kan Kagurangnan nin mga hukbo: “Namomotan ko nin marahay asin igwa ako nin pagmakulog sa Jerusalem, an sakong banal na syudad.
Zechariah	1	15	Anggot ako nin marahay sa mga nasyon na nakakamate ngunyan nin katoninongan. Huli ta mantang pinupugolan ko an sakong kaanggotan laban sa sakong banwaan, orog pang dinagdagan kan mga nasyon an kasakitan kan sakong banwaan.
Zechariah	1	16	Kaya nagbalik ako sa Jerusalem tanganing pahilingan nin pagkaherak an syudad. Papakarahayon giraray an sakong Templo asin papatindogon man an syudad.”
Zechariah	1	17	Sinabihan man ako kan anghel na magpahayag: “Nagtataram an Kagurangnan nin mga hukbo na magigin mauswag giraray an saiyang mga syudad asin tatabangan niya giraray an Jerusalem saka aakoon na sadiri niya.”
Zechariah	1	18	Sa saro pang bisyon, nakahiling ako nin apat na sungay.
Zechariah	1	19	Hinapot ko an anghel na nakiolay sako, “Ano an kahulogan kan mga sungay na ini?” Nagsimbag siya, “Iyan an mga sungay na nagwarak kan mga taga Juda, taga Israel, asin taga Jerusalem.”
Zechariah	1	20	Dangan ipinahiling sako nin Kagurangnan an apat na panday na igwang kapot na mga martilyo.
Zechariah	1	21	Naghapot ako, “Ano an tuyo kan mga lalaking ini?” Nagsimbag siya, “Napadigdi sinda sa pagtakot saka sa pagrumpag kan mga nasyon na nagronot kan daga nin Juda asin nagwarak kan mga namamanwaan duman.”
Zechariah	10	1	Hagad kamo nin uran sa Kagurangnan pakatapos kan tiglipot, bago mag-abot an tig-init, huli ta siya an naggigibo kan mga dampog, an nagtatao nin dakul na uran tanganing magin berde an kaomahan para sa gabos.
Zechariah	10	2	Nakikihumapot an mga tawo sa mga dios-dios saka sa mga parahula, alagad kaputikan asin mayong halagang mga simbag an saindang nakukua. An iba nagpapahayag nin mga pangatorogan, alagad linalagalag sana ninda kamo; mayo nin halaga an itinatao nindang karangahan. Kaya nagkakaralagalag an mga tawo arog sa nawawarang mga karnero. Nagtitios sinda huli ta mayo sinda nin pamayo.
Zechariah	10	3	Nagtataram an Kagurangnan , “Naaanggot ako sa mga dayuhan na idto na namamayo sa sakong banwaan, kaya papadusahan ko sinda. Sadiri ko an banwaan nin Juda, asin ako, an Kagurangnan nin mga hukbo, an maataman sa sainda. Sinda an magigin mapangyari kong mga kabayong panggera.
Zechariah	10	4	Magikan sa sainda an mga pamayo, mga lider, saka mga paraboot tanganing mamahala sa sakong banwaan.
Zechariah	10	5	Magigin mapanggana an banwaan nin Juda arog sa mga soldados na nagtitimaktimak kan saindang mga kaiwal sa laboy kan mga tinampo. Makikilaban sinda huli ta kaiba ninda an Kagurangnan , asin dadaogon ninda maski an mga kaiwal nindang parakabayo.
Zechariah	10	6	“Papakosogon ko an banwaan nin Juda; ililigtas ko an banwaan nin Israel. Maheherakan ko sinda asin ibabalik ko sinda sa saindang harong. Sinda magigin garo dai ko man sana tinalikodan. Ako an Kagurangnan na saindang Dios; sisimbagon ko an saindang mga pamibi.
Zechariah	10	7	Magigin makosog arog sa mga soldados an banwaan nin Israel, maogma, siring sa mga lalaking nakainom pa sana nin arak. An kapangganahan na ini magigiromdoman kan saindang mga kapagarakian asin maoogma sinda huli kan ginibo nin Kagurangnan .
Zechariah	10	8	“Aapodon ko an sakong banwaan asin titiponon. Ililigtas ko sinda dangan papadakulon siring kaidto.
Zechariah	10	9	Maski iwinarak ko sinda sa mga nasyon, alagad sa mga harayong lugar magigiromdoman ninda ako. Makakaligtas sinda asin an saindang mga aki dangan sarabay na mapuruli sa saindang harong.
Zechariah	10	10	Ibabalik ko sinda hale sa Egipto asin sa Asiria dangan ibubugtak sa sadiri nindang daga. Papaerokon ko sinda sa Gilead asin sa Lebanon; an bilog na daga mapapano nin tawo.
Zechariah	10	11	Kun mag-agi na sinda sa saindang dagat nin kasakitan, hahampason ko an mga alon, asin mamarara an kairaroman kan Salog nin Nilo. An mapaabaw-abaw na Asiria mapapasopog, asin an mapangyaring Egipto mawawaraan nin kosog.
Zechariah	10	12	Papakosogon ko an sakong banwaan; sasambahon asin kukuyogon ninda ako.” An Kagurangnan an nagtaram.
Zechariah	11	1	Bukasi an saimong mga pintoan, Lebanon, tanganing masulo kan kalayo an saimong mga kahoy na sedro!
Zechariah	11	2	Paghibi asin paghaya, mga kahoy na sipres— nagkaturumba na an mga sedro; nagkararaot na an mamuraway na mga kahoy na idto! Paghibi asin paghaya, mga hamurawon nin Basan— purotol na an kakahoyan sa mahibog na kadlagan!
Zechariah	11	3	Naghihibi an mga pamayo sa kamondoan; mayo na an saindang kamurawayan! Dangoga an ungal kan mga leon; raot na an erokan nindang kadlagan sa may Salog nin Jordan!
Zechariah	11	4	Tinaraman ako nin Kagurangnan na sakong Dios, “Magin pastor ka kan mga karnero na bubunoon.
Zechariah	11	5	Ginagadan sinda kan saindang mga kagsadiri asin an mga ini dai napapadusahan. Ipinapabakal ninda an karne dangan minasabi sinda, ‘Pag-omawon an Kagurangnan ! Mayaman na kami!’ Maski an nagpapastor sainda dai naheherak sa sainda.” (
Zechariah	11	6	Nagtaram an Kagurangnan , “Dai na ako maheherak sa kiisay man sa kinaban. Ako mismo an mabugtak kan gabos na banwaan sa kapangyarihan kan saindang mga pamayo. An mga pamayong ini an maraot kan kinaban, asin dai ko iyan ililigtas sa saindang kapangyarihan.”)
Zechariah	11	7	Inalok ako kan mga tawong nagbabakal saka nagpapabakal nin karnero, kaya nagin pastor ako kan mga karnero na bubunoon. Nagkua ako nin duwang sugkod; an saro inapod kong “Biyaya” asin an ikaduwa inapod kong, “Pagkasararo.” Dangan inataman ko an mga karnero.
Zechariah	11	8	Nauyam ako sa tolo pang pastor, na naoongis sako, asin ginadan ko sinda sa laog nin saro sanang bulan.
Zechariah	11	9	Dangan sinabihan ko an mga karnero, “Habo na akong magin pastor nindo. Pabayae nindong magadan an magagadanon. Pabayae nindong maronot an maroronoton. An mga matada pabayae nindong maggaradanan.”
Zechariah	11	10	Pakatapos kinua ko an sugkod na inapod kong “Biyaya” dangan binari ko, tanganing mawaraan nin halaga an tipan na ginibo nin Kagurangnan sa gabos na nasyon.
Zechariah	11	11	Kaya nawaraan nin halaga an tipan kan aldaw na idto. An mga nagbabakal saka nagpapabakal nin karnero naghihiling sako, asin aram ninda na nagtataram an Kagurangnan huli sa mga ginibo ko.
Zechariah	11	12	Sinabihan ko sinda, “Kun boot nindo, itao nindo sako an sweldo ko; alagad kun habo kamo, saindo na.” Kaya binayadan ninda ako nin treyntang pedaso nin plata bilang sweldo ko.
Zechariah	11	13	Tinaraman ako nin Kagurangnan , “Bugtakan an kwarta sa kaban nin yaman kan Templo.” Kaya dinara ko an treyntang pedaso nin plata—an dakulang halaga na ibinayad ninda sako—asin ibinugtak ko sa kaban nin yaman kan Templo.
Zechariah	11	14	Dangan binari ko an ikaduwang sugkod, an inapod kong “Pagkasararo,” asin nawara an pagkasararo kan mga taga Juda saka kan mga taga Israel.
Zechariah	11	15	Dangan tinaraman ako nin Kagurangnan , “Magin saro kang pastor giraray, alagad ngunyan, sarong pastor na mayong halaga.
Zechariah	11	16	Nagbugtak ako nin sarong pastor na mamamahala kan sakong mga karnero, alagad dai niya tinatabangan an karnero na nasa kapahamakan; dai man niya hinahanap an nawara, o binobolong an nalugadan, o pinapakakan an mga natada. Kundi kinakakan niya an karne kan pinakamatabang karnero asin hinahale niya an mga kuku kaini.
Zechariah	11	17	Herak man sa mayong halagang pastor na idto! Pinabayaan niya an saiyang mga karnero. Roronoton nanggad nin gera an saiyang kapangyarihan. Mawawaraan nin kosog an saiyang kamot, asin mabubuta an too niyang mata.”
Zechariah	12	1	Iyo ini an mensahe dapit sa Israel hale sa Kagurangnan , an Kagurangnan na nagbiklad kan kalangitan, naglalang kan kinaban, asin nagtao nin buhay sa tawo. Nagsasabi siya,
Zechariah	12	2	“An Jerusalem gigibohon kong arog sa sarong kalis nin arak; mainom an mga nasyon sa palibot niya asin magsasayasay sinda siring sa mga burat. Kun palibotan na ninda an Jerusalem, an mga syudad sa natatada pang kabtang nin Juda mapapalibotan man.
Zechariah	12	3	Alagad pag-abot kan panahon na iyan, an Jerusalem gigibohon kong arog sa sarong magabat na gapo—an arin man na nasyon na maghingowang alsahon iyan makukulogan. Pagsasaroon kan gabos na nasyon sa kinaban an saindang kosog tanganing salakayon an Jerusalem.
Zechariah	12	4	Sa panahon na iyan, tatakoton ko an gabos nindang kabayo asin riribongon ko an mga nakalunad diyan. Babantayan ko an banwaan nin Juda, alagad bubutahon ko an mga kabayo kan saindang mga kaiwal.
Zechariah	12	5	Dangan masaboot an mga kamaganakan nin Juda, ‘Pinapakosog kan Kagurangnan nin mga hukbo, an saiyang banwaan na nag-eerok sa Jerusalem.’
Zechariah	12	6	“Sa panahon na iyan, gigibohon ko an mga kamaganakan nin Juda na magin arog sa kalayo sa sarong kadlagan o sa sarong oma na madali nang anihon—raraoton ninda an gabos na nasyon sa palibot. An mga taga Jerusalem magdadanay na ligtas sa laog kan syudad.
Zechariah	12	7	“Ako, an Kagurangnan , an matao nin kapangganahan enot sa mga hukbo nin Juda, tanganing an onra na aakoon kan mga kapagarakian ni David asin kan banwaan nin Jerusalem dai makaorog kan aakoon kan ibang kabtang nin Juda.
Zechariah	12	8	Sa panahon na iyan, iingatan nin Kagurangnan an mga nag-eerok sa Jerusalem; maski an pinakamaluya sa sainda magigin siring kakosog ni David. An mga kapagarakian ni David an mangengenot sa sainda arog sa sarong anghel nin Kagurangnan , arog sa Dios mismo.
Zechariah	12	9	Sa panahon na iyan, roronoton ko an arin man na nasyon na maghingowang salakayon an Jerusalem.
Zechariah	12	10	“An mga kapagarakian ni David asin an mga nag-eerok sa Jerusalem tatawan ko kan espiritu nin pagkaherak saka kan pagpamibi, tanganing paghiling ninda sa tawong saindang binuno, matangis sinda arog kan mga nagtatangis para sa bugtong na aki. Magtatangis sinda nin mapait arog kan nagadanan kan saindang matuang aking lalaki.
Zechariah	12	11	Sa panahon na iyan, an pagtangis sa Jerusalem makakaarog sa pagtangis para ki Hadad-rimmon sa kapantayan nin Megiddo.
Zechariah	12	12-14	An lambang pamilya magtatangis: an pamilya na gikan ki David, an pamilya na gikan ki Natan, an pamilya na gikan ki Levi, an pamilya na gikan ki Simei; asin an iba pang pamilya. An lambang pamilya magtatangis, asin an kalalakihan sa lambang pamilya magtatangis na siblag sa kababaehan.
Zechariah	13	1	“Pag-abot kan panahon na iyan,” nagtataram an Kagurangnan nin mga hukbo, “bubukasan an sarong burabod tanganing linigan kaini kan saindang kasalan saka karigsokan an mga kapagarakian ni David asin an mga nag-eerok sa Jerusalem.
Zechariah	13	2	Sa panahon na iyan, hahaleon ko an ngaran kan mga dios-dios sa daga, asin mayo nang makakagiromdom sa sainda. Gagadanon ko an siisay man na nagsasabing saro siyang propeta, asin hahaleon ko an pagmawot na magsamba sa mga dios-dios.
Zechariah	13	3	Dangan kun igwa nin tawong boot pa giraray na magpropesiya, sasabihan siya kan sadiri man sana niyang mga magurang na kaipuhan gadanon siya, huli ta nagsabi siyang tataramon nin Kagurangnan an saiyang itinataram, alagad kaputikan palan an saiyang sinambit. Kun magpropesiya siya gagadanon siya kan sadiri man sana niyang magurang.
Zechariah	13	4	Pag-abot kan panahon na iyan, mayong propetang magpapaabaw-abaw huli kan saiyang mga bisyon o mamumuhay arog sa gawe nin sarong propeta o magsusulot kan mabalukag na gubing nin sarong propeta tanganing mandaya nin mga tawo.
Zechariah	13	5	Embes kaiyan, mataram siyang, ‘Bako akong propeta. Saro akong paraoma magpoon pa sa sakong pagkaniaki.’
Zechariah	13	6	Dangan kun may maghapot saiyang, ‘Ano an mga lugad na iyan sa saimong daghan?’ masimbag siyang, ‘Iyo ini an mga lugad na nakua ko sa harong nin sakong katood.’”
Zechariah	13	7	Nagtataram an Kagurangnan nin mga hukbo, “Pagmata, espada, asin salakaya an pastor na nagtatrabaho para sa sako! Gadana siya tanganing magkawararak an mga karnero. Sasalakayon ko an sakong banwaan
Zechariah	13	8	asin duwa sa tolong kabtang kan mga tawo an magagadan sa bilog na daga.
Zechariah	13	9	Babaloon ko an ikatolong kabtang na matatada dangan lilinigan ko sinda arog kan paglinig kan plata sa paagi nin kalayo. Babaloon ko sinda siring sa pagbalo sa bulawan. Mamimibi sinda sa sako, asin sisimbagon ko sinda. Sasabihan ko sinda na sinda an sakong banwaan, asin ipapahayag ninda na ako an saindang Dios.”
Zechariah	14	1	Harani na an aldaw na matukaw sa paghukom an Kagurangnan . Dangan sasamsaman an Jerusalem, asin pagbabarangaon an sinamsam sa atubangan nindo.
Zechariah	14	2	Titiponon nin Kagurangnan an gabos na nasyon tanganing labanan an Jerusalem. Masasakop an syudad, sasamsaman an mga harong, asin lulupigan an kababaehan. Itatapok an kabanga kan mga tawo, alagad dai bibihagon an kabanga sainda.
Zechariah	14	3	Dangan maluwas an Kagurangnan asin makikilaban sa mga nasyon, arog kan pakilaban niya kaidtong panahon.
Zechariah	14	4	Sa panahon na iyan, matindog siya sa Bukid nin mga Oliba, sa parteng sirangan kan Jerusalem. Dangan mababanga sa duwang kabtang an Bukid nin Oliba, magpoon sa sirangan sagkod sa solnopan huli sa sarong dakulang kapantayan. Mapapaduman sa amihan an kabanga kan bukid, asin sa habagat an kabanga.
Zechariah	14	5	An kapantayan na ini na minabanga kan bukid iyo an saindong aagihan sa pagdulag. Madulag kamo arog kan mga ginikanan nindo kan maglinog sa panahon ni Hadeng Uzzias nin Juda. Dangan madatong an Kagurangnan na sakong Dios, kaiba an gabos niyang mga anghel.
Zechariah	14	6	Pag-abot kan panahon na iyan, dai na magkakaigwa nin lipot o yelo,
Zechariah	14	7	o kadikloman. Padagos na magkakaigwa nin liwanag maski sa pagkabanggi. An Kagurangnan sana an nakakaaram kun nuarin ini mangyayari.
Zechariah	14	8	Pag-abot kan aldaw na iyan, mabulos hale sa Jerusalem an preskong tubig; an kabanga kaiyan mapasiring sa Gadan na Dagat asin sa Mediteraneo an kabanga. Magbubulos iyan sa bilog na taon, tig-init man o tig-lipot.
Zechariah	14	9	Dangan paghahadean nin Kagurangnan an bilog na daga; sasambahon siya kan gabos bilang Dios asin mamimidbidan siya sa siring na ngaran.
Zechariah	14	10	An bilog na daga, magpoon sa Geba sa amihan sagkod sa Rimmon sa habagat, magigin sarong kapatagan. Alagad magdadanay na halangkaw an Jerusalem ki sa ibang daga sa palibot kaini; an syudad minapoon sa Trangkahan ni Benjamin sagkod sa Trangkahan sa Kanto, sa namumugtakan kaidto kan enot na trangkahan, asin minapoon sa Tore ni Hananel sagkod sa mga pugaan nin ubas kan hade.
Zechariah	14	11	Duman mag-eerok na ligtas an mga tawo, huli ta mayo na nin pagkatakot na sinda pupuhoon.
Zechariah	14	12	An Kagurangnan madara nin makangirhat na mga peste sa gabos na nasyon na nakikilaban sa Jerusalem. Maglalapa an saindang kublit maski buhay pa sinda; sagkod an saindang mga mata saka dila maglalapa.
Zechariah	14	13	Sa panahon na iyan, riribongon sinda nin Kagurangnan , kaya dadakopon kan lambang saro an saiyang kataed dangan kukulogon.
Zechariah	14	14	Makikilaban an mga taga Juda tanganing surogon an Jerusalem. Dangan titiponon ninda an kayamanan kan gabos na nasyon—bulawan, plata, asin gubing na kadakul nin marahay.
Zechariah	14	15	Maabot man an mangirhat na peste sa mga kabayo, mga mula, mga kamelyo, asin sa mga asno—sa gabos na hayop na nasa kampo kan kaiwal.
Zechariah	14	16	Dangan an mga matada hale sa mga nasyon na nagsalakay sa Jerusalem maduman sa Jerusalem taon-taon tanganing sambahon an Hade, an Kagurangnan nin mga hukbo, asin tanganing selebraron an Pyesta nin mga Harong-harong.
Zechariah	14	17	An arin man na nasyon na dai magduman asin dai magsamba sa Hade, an Kagurangnan nin mga hukbo, dai tatawan nin uran.
Zechariah	14	18	Kun dai magselebrar an mga taga Egipto kan Pyesta nin mga Harong-harong, maabot sa sainda an parehong peste na ipapadara nin Kagurangnan sa arin man na nasyon na habong magduman.
Zechariah	14	19	Iyo ini an magigin padusa na maabot sa Egipto asin sa gabos na nasyon kun dai ninda selebraron an Pyesta nin mga Harong-harong.
Zechariah	14	20	Sa panahon na iyan, maski an mga kampanilya na nakagakod sa mga kabayo magkakaigwa kan mga tataramon na “Idinusay sa Kagurangnan .” An mga kagamitan sa pagluto sa Templo magigin sagrado man siring kan mga mangko sa atubangan kan altar.
Zechariah	14	21	An gabos na kagamitan sa pagluto sa Jerusalem asin sa Juda lalaenon tanganing gamiton sa pagsamba sa Kagurangnan nin mga hukbo. Gagamiton an mga iyan kan mga tawong nagdodolot nin sakripisyo para sa paglabon nin karne. Pag-abot kan panahon na iyan, dai na magkakaigwa nin negosyante sa Templo kan Kagurangnan nin mga hukbo.
Zechariah	2	1	Sa saro pang bisyon nakahiling ako nin sarong lalaki na igwang kapot na pansukol na pisi.
Zechariah	2	2	Hinapot ko siya, “Masaen ka?” Nagsimbag siya, “Susukolon ko an Jerusalem tanganing maaraman ko kun gurano kahalaba saka kahiwas iyan.”
Zechariah	2	3	Dangan nahiling kong nagpaenotan an anghel na nakiolay sako, asin sinabat siya nin saro pang anghel.
Zechariah	2	4	An naenot na anghel nagsabi sa nagsabat saiya, “Magdalagan ka asin taraman mo an hoben na lalaking may kapot na pansukol na pisi na an Jerusalem pag-eerokan nin kadakul na tawo saka hayop. Magigin dakula iyan nin marahay asin dai na pwedeng kudalon.
Zechariah	2	5	Nanuga an Kagurangnan na siya mismo an magigin kudal na kalayo sa palibot kan syudad asin siya an magigin kamurawayan sa laog kaiyan.”
Zechariah	2	6-7	Tinaraman nin Kagurangnan an saiyang banwaan, “Iwinarak ko kamo sa gabos na direksyon, alagad dumulag kamo hale sa Babilonia asin bumalik kamo sa Jerusalem.
Zechariah	2	8	An siisay man na makikiaram saindo, makikiaram kan pinakamahalaga para sako.” Kaya sinugo ako kan Kagurangnan nin mga hukbo na darahon an mensaheng ini sa mga nasyon na nanamsam kan saiyang banwaan;
Zechariah	2	9	“An Kagurangnan mismo an makikilaban saindo, asin sasamsaman kamo kan banwaan na dati nindong mga sorogoon.” Kun mangyari na iyan, maaaraman kan gabos na an Kagurangnan nin mga hukbo iyo an nagsugo sako.
Zechariah	2	10	Nagtaram an Kagurangnan , “Pag-awit kamo sa kaogmahan, mga taga Jerusalem! Maabot na ako tanganing mag-erok sa kaibahan nindo!”
Zechariah	2	11	Sa panahon na iyan dakul na nasyon an madolok sa Kagurangnan asin magigin saiyang banwaan. Maerok siya sa kaibahan nindo, dangan maaaraman nindo na sinugo niya ako sa saindo.
Zechariah	2	12	An Juda magigin sarong mahalagang rogaring giraray nin Kagurangnan sa banal na daga, asin an Jerusalem iyo an syudad na mamomotan niya nin orog sa gabos.
Zechariah	2	13	Pag-alo kamo gabos sa atubang nin Kagurangnan , huli ta madigdi siya hale sa saiyang banal na erokan.
Zechariah	3	1	Sa saro pang bisyon ipinahiling sako nin Kagurangnan an Halangkaw na Padi na si Josue na nagtitindog sa atubangan kan anghel nin Kagurangnan . Yaon sa kataed ni Josue si Satanas, na andam sa pagreklamo tumang ki Josue.
Zechariah	3	2	Sinabihan kan anghel nin Kagurangnan si Satanas, “Kondenaron ka logod nin Kagurangnan , Satanas! Kondenaron ka logod nin Kagurangnan na namomoot sa Jerusalem. An lalaking ini nakakaarog sa sarong sanga na inagaw sa kalayo.”
Zechariah	3	3	Yaon duman si Josue nagtitindog sa atubangan kan anghel, sulot an maating gubing.
Zechariah	3	4	Nagboot an anghel sa langitnon niyang mga sorogoon, “Hubaa nindo an maati niyang gubing.” Dangan sinabihan niya si Josue, “Hinale ko na an saimong kasalan, asin susulotan taka nin bagong gubing.”
Zechariah	3	5	Pinagbotan niya an mga sorogoon na bugtakan nin malinig na turban an payo ni Josue. Kaya binugtakan ninda nin malinig na turban an saiyang payo dangan sinulotan nin bagong gubing mantang nakatindog duman an anghel.
Zechariah	3	6	Sinabihan kan anghel si Josue na
Zechariah	3	7	an Kagurangnan nin mga hukbo nagtaram: “Kun kukuyogon mo an sakong mga togon dangan susunodon an mga katongdan na itinao ko saimo, magpapadagos ka bilang parapamahala kan sakong Templo saka mga patyo kaiyan. Dadangogon ko an saimong mga pamibi, siring na dinadangog ko an mga pamibi kan mga anghel na nasa atubangan ko.
Zechariah	3	8	Kaya hinanyoga Josue, ika na Halangkaw na Padi; dangoga man nindo, kamong mga kapwa niya padi, kamo na iyo an tanda kan marahay na pangyayari sa maabot na aldaw: ipapahayag ko an sakong sorogoon, na inaapod An Sanga!
Zechariah	3	9	Ibinubugtak ko sa atubangan ni Josue an sarong gapo na igwa nin pitong lalawogon. Uukitan ko iyan, asin sa saro sanang aldaw hahaleon ko an kasalan kan dagang ini.
Zechariah	3	10	Pag-abot kan aldaw na iyan, aalokon kan lambang saro saindo an saiyang kanatad na makisumaro saindo sa kaogmahan huli kan katoninongan asin katiwasayan, sa lindong kan saindong mga ubasan saka mga kahoy na higera.”
Zechariah	4	1	Duminolok giraray sako an anghel na nakiolay sako asin pinukaw ako na garo baga nagkakatorog ako.
Zechariah	4	2	Hinapot niya ako, “Ano an nahihiling mo?” Nagsimbag ako, “Sarong bulawan na kandelero na igwang mangko para sa lana sa parteng ibabaw. Igwa man nin pitong ilawan an kandelero, na an lambang saro igwang pitong bugtakan nin mitsa.
Zechariah	4	3	Igwa man nin duwang kahoy na oliba sa mag-ibong na parte kan kandelero.”
Zechariah	4	4	Hinapot ko an anghel, “Ano an kahulogan kan mga bagay na ini, kagurangnan ko?”
Zechariah	4	5	Hinapot niya ako, “Dai mo aram?” “Dai, kagurangnan,” an simbag ko. Sinabihan ako kan anghel, “An pitong ilawan iyo an pitong mga mata kan Kagurangnan , na naghihiling sa bilog na kinaban.”
Zechariah	4	11	Dangan hinapot ko siya, “Ano an kahulogan kan duwang kahoy na oliba sa mag-ibong kan kandelero?
Zechariah	4	12	Ano man an kahulogan kan duwang sanga nin oliba sa kataed kan duwang bulawan na tubo na linuluwasan kan lana nin oliba?”
Zechariah	4	13	Hinapot niya ako, “Dai mo aram?” Nagsimbag ako, “Dai, kagurangnan.”
Zechariah	4	14	Dangan nagsabi siya, “Iyo iyan an duwang lalaking pinili nin Dios asin linahidan tanganing maglingkod saiya, an Kagurangnan kan bilog na kinaban.”
Zechariah	4	6	Tinaraman ako kan anghel na itao ki Zerubabel an mensaheng ini na hale sa Kagurangnan : “Magigin mauswag ka, bakong huli sa kosog nin hukbo o huli sa sadiri mong kosog, kundi huli sa sakong espiritu.
Zechariah	4	7	Magin arog man sa bukid kadakula an olang sa atubangan mo, mawawara iyan. Ika an mapatindog giraray kan Templo, asin mantang ipinapamugtak mo an huring gapo, makurahaw an mga tawo nin, ‘Magayon, magayon!’”
Zechariah	4	8	Saro pang mensahe an nag-abot sako hale sa Kagurangnan .
Zechariah	4	9	Nagsabi siya, “Ibinugtak na ni Zerubabel an pundasyon kan Templo, asin tataposon niya iyan. Kun mangyari na iyan, maaaraman kan sakong banwaan na ako an nagsugo saimo sa sainda. Namomondo sinda huli ta maluway an dalagan kan trabaho. Alagad mahihiling nindang pinapadagos ni Zerubabel an pagtugdok kan Templo, asin maoogma sinda.”
Zechariah	5	1	Nagtingkalag giraray ako, asin nakahiling ako nin sarong librong naglalayog.
Zechariah	5	2	Hinapot ako kan anghel kun ano an sakong nahiling. Nagsimbag ako, “Sarong naglalayog na libro; siyam na metros an laba kaiyan asin apat may kabangang metros an lakbang.”
Zechariah	5	3	Dangan sinabihan niya ako, “Nasusurat sa librong iyan an maldisyon na maluwas sa bilog na daga. Sa sarong lado kan libro nasusurat na an lambang mahabon gagadanon, asin sa ibong kaiyan nasusurat na an lambang magsaksi nin putik gagadanon man.
Zechariah	5	4	Nagtataram an Kagurangnan nin mga hukbo na papaluwason niya an maldisyon na ini, asin malaog iyan sa harong kan lambang mahabon asin lambang parasaksi nin putik; maontok iyan sa saindang mga harong dangan mahale kun gaba na an mga harong.”
Zechariah	5	5	Nagtunga giraray an anghel asin nagsabi, “Hilinga! Igwa pa nin nagdadangadang!”
Zechariah	5	6	Naghapot ako, “Ano iyan?” “Sarong basket, asin simbolo iyan kan makuring kasalan kan bilog na daga,” an simbag niya.
Zechariah	5	7	An takop kan basket gibo sa timga. Mantang naghihiling ako, buminukas an takop asin sa laog kan basket nagtutukaw an sarong babae!
Zechariah	5	8	Nagsabi an anghel, “An babaeng iyan iyo an simbolo kan karatan.” Dangan isinulnok niya sa laog kan basket an babae asin sinerahan.
Zechariah	5	9	Nagtingkalag ako asin nahiling ko an duwang babaeng naglalayog pasiring sako. Igwa sinda nin makokosog na mga pakpak na arog kan sa dakulang gamgam. Sinaklot ninda an basket dangan ilinayog paharayo.
Zechariah	5	10	Hinapot ko an anghel, “Saen ninda dadarahon idto?”
Zechariah	5	11	Nagsimbag siya, “Sa Babilonia, saen mapatindog sinda nin sarong templo para saiya. Kun haman na an templo, ibubugtak ninda duman an basket tanganing pagsambahon.”
Zechariah	6	1	Nagkaigwa pa ako nin sarong bisyon. Sa bisyon na ini, nahiling ko an apat na karwahe na nagluluwas hale sa pagultanan kan duwang bronseng bukid.
Zechariah	6	2	An enot na karwahe guyod nin pulang mga kabayo, an ikaduwa nin itom na mga kabayo,
Zechariah	6	3	an ikatolo nin puting mga kabayo, asin an ikaapat nin kabang na mga kabayo.
Zechariah	6	4	Dangan hinapot ko an anghel, “Kagurangnan, ano an kahulogan kan mga karwaheng iyan?”
Zechariah	6	5	Nagsimbag siya, “An mga iyan iyo an apat na doros; nag-abot pa sana sinda hale sa atubangan nin Kagurangnan kan bilog na kinaban.”
Zechariah	6	6	An karwaheng guyod kan itom na mga kabayo nagpapasiring sa Babilonia, an puting mga kabayo nagpapasiring sa solnopan, asin an kabang na mga kabayo nagpapasiring sa daga sa habagat.
Zechariah	6	7	Mantang nagluluwas an kabang na mga kabayo, nasisibot na sinda sa paglakaw tanganing siyasaton an bilog na kinaban. Nagtaram an anghel, “Lakaw asin siyasata nindo an kinaban!” Kaya siniyasat kan mga kabayo an kinaban.
Zechariah	6	8	Dangan kinurahawan ako kan anghel, “Pinakulpa na an kaanggotan kan Kagurangnan kan mga kabayong nagduman sa Babilonia sa amihan.”
Zechariah	6	9	Itinao sako nin Kagurangnan an mensaheng ini.
Zechariah	6	10	Nagtaram siya, “Kuaha an mga regalong itinao kan mga itinapok na si Heldai, Tobias, asin Jedaias, dangan magduman ka tolos sa harong ni Josias na aking lalaki ni Sofonias. Nagbaralik na sinda hale sa pagkatapokan sa Babilonia.
Zechariah	6	11	Gumibo ka nin sarong korona hale sa itinao nindang plata saka bulawan, dangan ibugtak mo iyan sa payo kan Halangkaw na Padi na si Josue na aking lalaki ni Jehozadak.
Zechariah	6	12	Taraman mo siya na an Kagurangnan nin mga hukbo nagsasabi, ‘An lalaking inaapod An Sanga magtatalubo sa namumugtakan niya asin iyo an mapatindog giraray kan Templo nin Kagurangnan .
Zechariah	6	13	Siya an mapatindog kaiyan patin maako kan onra na maninigo sa sarong hade; siya man an mamamayo kan saiyang banwaan. Matindog sa kataed kan saiyang trono an sarong padi, asin magtatrabaho sindang duwa na igwa nin katoninongan saka katiwasayan.’
Zechariah	6	14	An korona magigin sarong giromdom sa Templo nin Kagurangnan sa kaomawan ni Heldai, Tobias, Jedaias, asin Josias.”
Zechariah	6	15	Maarabot an mga nag-eerok sa harayong lugar asin matarabang sinda sa pagpatindog giraray kan Templo nin Kagurangnan . Kun mahaman na iyan, maaaraman nindo na an Kagurangnan nin mga hukbo iyo an nagsugo sako sa saindo. Mangyayari an gabos na ini kun bilog nindong kukuyogon an mga pagboot kan Kagurangnan na saindong Dios.
Zechariah	7	1	Kan ikaapat na taon kan pagigin emperador ni Dario, kan ikaapat na aldaw kan ikasiyam na bulan (an bulan nin Kislev), tinawan ako nin Kagurangnan nin sarong mensahe.
Zechariah	7	2	Pinaduman kan mga taga Betel si Sarezer, si Regemmelek, asin an saindang mga tawohan sa Templo nin Kagurangnan nin mga hukbo tanganing maghagad nin bendisyon sa Kagurangnan ,
Zechariah	7	3	saka maghapot sa mga padi asin sa mga propeta: “Dapat daw na ipadagos mi an pagmondo huli kan pagkagaba kan Templo, sa paagi nin pag-ayuno sa ikalimang bulan siring kan samong ginigibo sa laog nin haloy nang panahon?”
Zechariah	7	4	Iyo ini an mensaheng nag-abot sako hale sa Kagurangnan .
Zechariah	7	5	Nagsabi siya, “Taraman mo an mga tawo asin an mga padi na kan nag-ayuno saka nagmondo sinda sa ikalima saka ikapitong bulan sa laog nin setentang taon, bakong ako an saindang tinawan nin onra.
Zechariah	7	6	Dangan kan nagkakan saka nag-inom sinda, ginibo ninda idto para sa sainda man sanang karahayan.”
Zechariah	7	7	Iyo ini an itinaram nin Kagurangnan sa paagi kan mga naenot na mga propeta kan panahon na mauswag pa an Jerusalem asin pano ini nin mga tawo, dangan kan panahon na an mga banwa sa palibot kan syudad kadakul an nag-eerok siring man an rehiyon sa habagat saka an mga kababan sa solnopan.
Zechariah	7	8	Itinao nin Kagurangnan an mensaheng ini ki Zacarias:
Zechariah	7	9	“Haloy nang panahon, itinao ko an mga pagboot na ini sa sakong banwaan: ‘Papangyarihon nindo an hustisya, asin magin maboot saka maheherakon kamo sa lambang saro.
Zechariah	7	10	Dai nindo pag-apihon an mga babaeng balo, an mga ilo, an mga dayuhan na nag-eerok sa kaibahan nindo, o an mga dukha. Dai kamo mag-isip nin maraot sa saindong kapwa.’
Zechariah	7	11	“Alagad habo sindang maghinanyog. Sinerahan ninda an saindang mga isip
Zechariah	7	12	asin pinatagas an saindang mga puso. Huli ta habo nindang dangogon an katukdoan na ipinadara ko sa paagi kan mga propeta na nabuhay kaidtong panahon. Kaya naanggot ako nin marahay.
Zechariah	7	13	Huli ta dai sinda nagdangog kan magtaram ako, dai man ako nagsimbag kan mamibi sinda.
Zechariah	7	14	Arog sa sarong bagyo, ipinalid ko sinda sa harayo tanganing mag-erok sinda sa mga dayuhan na daga. Nagin sarong mamondong lugar an marahay na dagang ini, na mayo nin nag-eerok.”
Zechariah	8	1	Itinao nin Kagurangnan nin mga hukbo an mensaheng ini ki Zacarias:
Zechariah	8	2	“Haloy ko nang minawot na tabangan an Jerusalem huli sa dakula kong pagkamoot sa saiyang mga namamanwaan, sarong pagkamoot na nagin dahelan kan pagkaanggot ko sa saiyang mga kaiwal.
Zechariah	8	3	Mabalik ako sa Jerusalem, sa banal kong syudad dangan duman ako maerok. An Jerusalem mamimidbidan na maimbod na syudad, asin an bulod kan Kagurangnan nin mga hukbo aapodon an banal na bulod.
Zechariah	8	4	Magtuturukaw giraray sa mga plasa nin Jerusalem an gururang nang mga lalaki saka mga babae, na an lambang saro naggagamit na nin sugkod huli kan saindang edad.
Zechariah	8	5	An mga tinampo mapapano nin nagkakarawat na mga aking lalaki saka babae.
Zechariah	8	6	“An siring kaini pwedeng sabihon kan mga nasyon na nagkatarada na dai mangyayari, alagad bakong imposible iyan para sako.
Zechariah	8	7	Ililigtas ko an sakong banwaan hale sa mga dagang pinagdarahan sainda,
Zechariah	8	8	dangan ibabalik hale sa sirangan saka solnopan tanganing mag-erok sa Jerusalem. Sinda an magigin banwaan ko, asin ako an magigin Dios ninda, na maimbod saka matanos na mamamayo sainda.
Zechariah	8	9	“Magmakosog kamo! An parehong mga tataramon na itinaram kan mga propeta kan ibinubugtak an pundasyon para sa pagpatindog giraray kan sakong Templo, iyo an saindong nadadangog ngunyan.
Zechariah	8	10	Bago kan panahon na idto, mayo nin siisay man na pwedeng magtandan nin mga tawo o mga hayop, asin mayo nin ligtas sa saiyang mga kaiwal; huli ta pinangyari kong magralaban an lambang saro.
Zechariah	8	11	Alagad dai ko na iyan gigibohon sa mga natada sa nasyon na ini.
Zechariah	8	12	Matoninong sindang magtatanom. Mamumunga nin ubas an saindang mga balagon, mataralubo sa daga an saindang tinanom, asin magkakaigwa nin tamang uran. Itatao ko an gabos na biyayang ini sa mga natadang namamanwaan sa sakong nasyon.
Zechariah	8	13	Mga taga Juda asin mga taga Israel, kaidto, kun igwa nin boot na maldisyonon an mga dayuhan minasabi sindang, ‘Umabot man logod saimo an parehong maldisyon na uminabot sa Juda asin sa Israel!’ Alagad ililigtas ko kamo, dangan masabi an mga dayuhan na idto, ‘Akoon mo logod an parehong bendisyon na uminabot sa Juda asin sa Israel!’ Kaya magmaisog kamo asin dai kamo matakot.”
Zechariah	8	14	Nagtataram an Kagurangnan nin mga hukbo, “Kan paanggoton ako kan saindong mga ginikanan, inisip kong maldisyonon sinda, asin dai ko liniwat an sakong inisip kundi ginibo ko iyan.
Zechariah	8	15	Alagad ngunyan pinaplano kong bendisyonan an banwaan nin Jerusalem asin Juda. Kaya dai kamo matakot.
Zechariah	8	16	Iyo ini an mga bagay na dapat nindong gibohon: an katotoohan sana an ipagtaram nindo sa saindong kapwa. Sa mga hukoman, itao nindo an totoong hustisya—an hustisya na nagdodolot nin katoninongan.
Zechariah	8	17	Dai kamo mag-isip nin mga ikakaraot kan saindong kapwa. Dai kamo magsaksi nin putik. Ikinakaongis ko an pagputik, an inhustisya, asin an kadahasan.”
Zechariah	8	18	Itinao kan Kagurangnan nin mga hukbo an mensaheng ini ki Zacarias:
Zechariah	8	19	“An pag-aayuno na ginigibo sa ikaapat, ikalima, ikapito, asin ikasampolong bulan magigin mga pyesta nin kaogmahan saka kagayagayahan para sa mga taga Juda; kaya kamotan nindo an katotoohan asin an katoninongan.”
Zechariah	8	20	Nagtataram an Kagurangnan nin mga hukbo, “Maabot an panahon na maarabot sa Jerusalem an mga tawong hale sa dakul na syudad.
Zechariah	8	21	An mga nag-eerok sa sarong syudad masarabi sa mga nag-eerok sa saro pang syudad, ‘Masamba kami sa Kagurangnan nin mga hukbo asin mamimibi tanganing bendisyonan. Madya, mag-iba kamo samo!’
Zechariah	8	22	Dakul na tawo asin mapangyaring mga nasyon an maabot sa Jerusalem tanganing magsamba sa Kagurangnan nin mga hukbo saka mamimibi tanganing bendisyonan.
Zechariah	8	23	Sa mga aldaw na iyan, an sampolong dayuhan madolok sa sarong Judio dangan masabi, ‘Tugote kaming makiiba saindo, huli ta nadangog ming nasa saindo an Dios.’”
Zechariah	9	1	Iyo ini an mensahe nin Kagurangnan : Nagboot siyang padusahan an daga nin Hadrak asin an syudad nin Damasco. Sadiri nin Kagurangnan bako sana an mga tribu nin Israel, kundi pati an pangenot na syudad nin Siria.
Zechariah	9	2	An Hamat, na nasa pagdolonan nin Hadrak, sadiri man niya. Sadiri man nin Kagurangnan an mga syudad nin Tiro saka Sidon, maski mga madonong sinda.
Zechariah	9	3	Nagpatindog an Tiro nin mga bantayan asin nagtambak nin plata saka bulawan, arog kan pagtambak nin alpog o laboy!
Zechariah	9	4	Alagad kukuahon nin Kagurangnan an gabos na nasasadirihan nin Tiro, asin itatapok niya sa dagat an kayamanan kaini. Dangan gagabaon niya an syudad sa paagi nin kalayo.
Zechariah	9	5	Mahihiling ini kan syudad nin Askelon saka matatakot. Mahihiling man iyan kan syudad nin Gaza, asin mamimiripit iyan sa kulog. Arog man kaini an mangyayari sa Ekron, kaya mawawaraan siya nin paglaom. Magagadan an hade nin Gaza; an Askelon dai na pag-eerokan.
Zechariah	9	6	An Asdod pag-eerokan nin mga tawong gikan sa manlaen-laen na rasa. Nagtataram an Kagurangnan , “Papadukoon ko an mapalangkaw na mga Filistiong ini.
Zechariah	9	7	An mga Filisteo dai na nanggad magkakakan nin karneng igwa pa nin dugo, o nin ibang ipinapangalad na kakanon. Magigin kaayon sa sakong banwaan an gabos na matada sa sainda, asin ibibilang sinda na saro sa mga kamaganakan sa tribu nin Juda. An Ekron magigin kaayon kan sakong banwaan arog kan mga Jebuseo.
Zechariah	9	8	Babantayan ko an sakong daga asin dai ako matugot na pag-agihan iyan nin mga soldados. Dai na ako matugot na apihon giraray an sakong banwaan, huli ta nahiling ko kun paano sinda nagtios.”
Zechariah	9	9	Pag-ogma, pag-ogma, banwaan nin Sion! Pagkurahaw sa kaogmahan, kamong mga taga Jerusalem! Hilinga, an saindong hade maabot na sa saindo! Maabot siyang mapandaog saka mapanggana, alagad mapakumbaba asin naglulunad sa sarong asno— sa sarong torilyo, na ogbon nin sarong asno.
Zechariah	9	10	Nagtataram an Kagurangnan , “Hahaleon ko an mga panggerang karwahe sa Israel asin an mga kabayo sa Jerusalem; an mga pana na ginagamit sa gera magkakararaot. An saindong hade makikipagtipan nin katoninongan sa mga nasyon; an pagdolonan kan saiyang kahadean mapoon sa dagat sagkod sa saro pang dagat, mapoon sa Salog nin Eufrates sagkod sa mga poro kan kinaban.”
Zechariah	9	11	Nagtataram an Kagurangnan , “Huli kan pakikipagtipan ko saindo na sinelyohan kan dugo nin mga sakripisyo, tatalingkasan ko an saimong banwaan— talingkas sa mayong tubig na kalot nin pagtapokan.
Zechariah	9	12	Magpuli na kamo, mga itinapok na ngunyan igwa nang paglaom; magpuli kamo sa ligtas nindong mga harong. Ngunyan tinataraman ko kamo na babayadan ko nin dobleng bendisyon an gabos na tinios nindo.
Zechariah	9	13	An Juda gagamiton ko siring sa pana nin sarong soldados, asin an Israel arog sa mga bosog. An mga lalaki nin Sion gagamiton ko siring sa sarong espada, tanganing labanan an kalalakihan nin Grecia.”
Zechariah	9	14	An Kagurangnan matunga sa ibabaw kan saiyang banwaan; garo kikilat na bubutasan niya an saiyang mga bosog. Papatanogon kan Kagurangnan Dios an trompeta, dangan mamartsa siya sa mga bagyong hale sa habagat.
Zechariah	9	15	Iingatan kan Kagurangnan nin mga hukbo an saiyang banwaan, asin roronoton ninda an saindang mga kaiwal. Magkukurahaw sinda sa ralaban arog sa burat na mga lalaki asin papabuloson ninda an dugo kan saindang mga kaiwal; mabulos iyan siring sa dugo nin sarong sakripisyo na inula sa altar hale sa sarong mangko.
Zechariah	9	16	Pag-abot kan aldaw na iyan, ililigtas nin Kagurangnan an saiyang banwaan, siring kan pagligtas nin sarong pastor sa saiyang mga karnero na nasa pag-alaman. Magliliwanag sinda sa saiyang daga arog sa mamahalon na bato sa sarong korona.
Zechariah	9	17	Orog na magigin marahay saka magayon an daga! Huli sa trigo saka arak, orog na magigin makosog an mga hoben na lalaki asin babae.
Titus	1	1	Surat na hale ki Pablo na sorogoon nin Dios asin apostol ni Jesu-Cristo. Pinili ako saka sinugo tanganing tabangan na magtalubo an pagtubod kan mga tawong pinili nin Dios, asin makasabot sinda kan katotoohan na itinutukdo kan satong relihiyon,
Titus	1	2	basado sa paglaom tang magkaigwa nin buhay na daing kataposan. An Dios, na dai nagpuputik, nanuga sato kan buhay na iyan bago pa lalangon an kinaban.
Titus	1	3	Kan nag-abot an tamang panahon, ipinahayag niya iyan sa saiyang mensahe. Ipinaniwala iyan sako asin iyo an ipinaghuhulit ko huli sa pagboot kan Dios na satong Paraligtas.
Titus	1	4	Para ki Tito, ika na tunay kong aki sa pagtubod na inako tang duwa. Mapasaimo logod an biyaya asin an katoninongan nin Dios Ama saka ni Jesu-Cristo na satong Paraligtas.
Titus	1	5	Iwinalat taka sa Creta tanganing husayon mo an mga bagay na dapat pang husayon, asin magbugtak nin mga lider sa lambang banwaan siring sa ipinagboot ko saimo.
Titus	1	6	An sarong lider dapat na mayo nin katuyawan, saro sana an agom; an saiyang mga aki dapat mga paratubod asin mayong maraot na dangog bilang mga sarawayon o masombikal.
Titus	1	7	An sarong lider dapat na mayo nin katuyawan bilang pinaniniwalaan kan trabaho nin Dios; bakong mapalangkaw, o aranggoton, o paraburat, o parapakiiwal, o makikwarta.
Titus	1	8	Kundi dapat bukas an harong niya sa pagpadagos sa kapwa, mamomoton sa anoman na marahay, mahuyo, matanos, banal saka tataong magpugol sa sadiri.
Titus	1	9	Dapat panindogan niya an tunay na katukdoan tanganing ikatukdo niyang tama sa iba, asin ikapahiling niya an sala kan mga nagsasalungat kaiyan.
Titus	1	10	Dakul an nagrerebelde saka nandadaya sa paagi kan mga tataramon na mayo nin halaga; kadaklan kaiyan mga nakombertir hale sa Judaismo.
Titus	1	11	Kaipuhan sindang paontokon huli ta pinupurisaw ninda an gabos na kaayon nin mga pamilya, sa pagtukdo ninda kan dai dapat itukdo, magkakwarta sana sinda maski sa maraot na paagi.
Titus	1	12	Sarong propeta na taga Creta mismo an nagsabi, “An mga taga Creta talagang putikon, sa hayop an ugale, hugakon na paslo.”
Titus	1	13	Tama an sinabi niya, kaya sagweon mo sinda tanganing magkosog sinda sa pagtubod,
Titus	1	14	asin dai na maghinanyog kan mga leyenda nin mga Judio o kan mga pagboot nin mga tawong nagsikwal kan katotoohan.
Titus	1	15	Para sa mga tawong malinig an isip, an gabos malinig; alagad para sa mga maati an isip asin dai nagtutubod, an gabos maati, huli ta nadigtaan an saindang mga isip asin konsyensya.
Titus	1	16	Nagsasabi sindang midbid ninda an Dios, alagad salungat sa sinasabi ninda an saindang gibo. Makauuyam sinda saka mga masombikal; dai nanggad makakagibo nin anoman na marahay.
Titus	2	1	Alagad kaipuhan itukdo mo an oyon sa tamang katukdoan.
Titus	2	2	Sadolon mo an gurang na mga lalaki na dai sinda magpakasobra sa anoman, na magin mapagpugol sa sadiri, ginagalangan, masarig sa pagtubod, sa pagkamoot saka sa pakatagal.
Titus	2	3	Siring man sadolon mo an gurang na mga babae na mamuhay na banal. Dai sinda dapat magin mga parapakaraot, o mga paraburat. Magtukdo sinda kan marahay,
Titus	2	4	tanganing matukdoan an hoben na mga babae na mamotan an saindang agom saka mga aki,
Titus	2	5	tanganing magin sindang mapagpugol sa sadiri, malinig, tataong mangataman kan saindang erokan, maboot, saka makinuyog-kuyog sa saindang agom, tanganing dai nin siisay man na makapagtaram nin maraot dapit sa mensahe nin Dios.
Titus	2	6	Siring man sadolon mo an hoben na mga lalaki na magin mapagpugol sa sadiri.
Titus	2	7	Ika mismo an dapat magin arogan sa gabos na gibong marahay. Magin tunay saka maigot ka sa pagtukdo.
Titus	2	8	Gumamit ka nin mga marahay na tataramon na dai madidiskutir, tanganing masopog an mga kaiwal mo, huli ta dai sindang masasabing maraot dapit sato.
Titus	2	9	Dapat kuyogon saka paogmahon kan mga oripon an saindang mga kagurangnan sa gabos na bagay. Dai sinda dapat makipagsimbagan
Titus	2	10	o maghabon, kundi magpahiling na danay sindang marahay saka maimbod, tanganing sa gabos nindang gibo, matawan nin kaomawan an katukdoan dapit sa Dios na satong Paraligtas.
Titus	2	11	Huli ta ipinahayag na nin Dios an saiyang biyaya para sa kaligtasan kan gabos na tawo.
Titus	2	12	An biyayang iyan an nagtutukdo sato na magbaya sa bakong diosnon na pamumuhay saka sa mga pagmawot na kinabanon. Nagtutukdo man iyan sato na mamuhay kita na tataong magpugol sa sadiri, matanos saka maki-Dios sa kinaban na ini,
Titus	2	13	mantang naghahalat kita kan paladan na Aldaw na satong linalaom, an pag-abot kan kamurawayan kan satong dakulang Dios asin Paraligtas na si Jesu-Cristo.
Titus	2	14	Idinolot niya an saiyang buhay para sato, tanganing iligtas kita sa gabos na kasalan asin linigan na magin saiya sanang banwaan, na maigot sa paggibo nin marahay.
Titus	2	15	Itukdo mo an mga bagay na ini, saka gamita an bilog mong kapangyarihan sa pagsadol saka sa pagsagwe sa mga nagdadangog saimo. Dai mo pagtugotan na pagbasang-basangon ka nin siisay man.
Titus	3	1	Ipagiromdom mo sa sainda na magpasakop sinda sa mga kagsakop saka sa mga awtoridad; na magkuyog sainda asin magin danay na andam sa paggibo kan anoman na marahay.
Titus	3	2	Sabihan mo sinda na dai magtaram nin maraot, dapit sa kiisay man, maglikay sa iriwal, magin mahuyo asin magpahiling nin marahay na boot sa gabos na tawo.
Titus	3	3	Huli ta kaidto mga lolong kita, mga masombikal, mga lagalag asin mga oripon kan manlaen-laen na kinabanon na kamawotan asin kawilihan. Namuhay kita kaidto na may maraot na boot asin pagkaara; ikinaongis kita kan ibang mga tawo saka ikinaongis ta man sinda.
Titus	3	4	Alagad kan ihayag an karahayan asin an pagkamoot nin Dios na satong Paraligtas,
Titus	3	5	ilinigtas niya kita, bakong huli sa anoman na gibo tang matanos, kundi huli kan saiyang pagkaherak. Ilinigtas niya kita sa paagi kan paghugas sato kan tubig nin bagong pagkamundag asin bagong buhay sa Espiritu Santo.
Titus	3	6	Nagsusupay na itinao sato nin Dios an Espiritu Santo sa paagi ni Jesu-Cristo na satong Paraligtas,
Titus	3	7	tanganing magin matanos kita huli kan saiyang biyaya, asin magin paramana na naglalaom na makamtan an buhay na daing kataposan.
Titus	3	8	An kasabihan na ini totoo. Boot kong itukdo mo nin marahay an mga bagay na ini, tanganing an mga nagtutubod sa Dios maghingowang maggibo nin marahay; ini orog karahay asin mapapakinabangan kan mga tawo.
Titus	3	9	Alagad likayan mo an mayong kahulogan na diriskutiran, mga pagsosog kan mga ginikanan, mga pag-iriwal, asin mga pagpasuruhay dapit sa katogonan. An mga bagay na ini mayong halaga.
Titus	3	10	Kun igwang nagigin dahelan nin pagkabaranga, patanidan mo siya sagkod sa ikaduwang beses; kun dai ka niya dangogon, dai ka na makilabot saiya.
Titus	3	11	Huli ta aram mo na an tawong siring kaiyan maraot; an sadiri niyang kasalan iyo an minakondenar saiya.
Titus	3	12	Susugoon ko si Artemas o si Tiquico diyan saimo. Pag-abot niya, hingowahon mong magduman ka sako sa Nicopolis, huli ta duman ako maerok ngunyan na tiglipot.
Titus	3	13	Tabangan mo nanggad an abogadong si Zenas saka si Apolos nganing makaduman sinda; mangnohon mo na igwa sinda kan gabos nindang kaipuhan.
Titus	3	14	An satong mga kairiba kaipuhan makanood na maghingowa sa paggibo nin marahay, tanganing makatabang para sa anoman na pangangaipo; dapat mamuhay sinda na may pakinabang.
Titus	3	15	Nangongomusta saimo an gabos kong kaibahan. Ikomusta mo man kami sa satong namomotan na mga tugang sa pagtubod. Mapasaindo logod gabos an biyaya nin Dios.
Song of Songs	1	1	Iyo ini an pinakamagayon sa mga awit ni Solomon.
Song of Songs	1	2	Kinakarigos mo ako kan saimong mga hadok; orog pa sa arak an saimong pagkamoot.
Song of Songs	1	3	Igwa ka nin hamot na nalalaen nanggad; an saimong ngaran nagpapagiromdom kaiyan. Kaya namomotan ka kan mga babae.
Song of Songs	1	4	Ibahan ako, asin madulag kita; ika an sakong magigin hade asin daraha ako sa saimong kwarto. Magigin maogma kitang duwa, mainom nin dakul, asin mag-oogma sa satong pagkamoot. Kaya bakong makangangalas na namomotan ka kan gabos na babae!
Song of Songs	1	5	Mga babae nin Jerusalem, maitom ako alagad magayon, maitom siring sa mga tolda sa desyerto nin Kedar, alagad magayon arog sa mga kurtina sa palasyo ni Solomon.
Song of Songs	1	6	Dai nindo ako pagmenoson huli ta ako maitom, huli ta pinaitom ako kan saldang nin aldaw. Naanggot sako an sakong mga tugang na lalaki asin pinatrabaho ako sa ubasan. Mayo na ako nin panahon para sa sadiri ko.
Song of Songs	1	7	Sabihi ako, sakong namomotan, saen na pasabsaban mo dadarahon an saimong mga hayop? Saen mo sinda papahingaloon sa kainitan nin aldaw? Tadaw ta kaipuhan hanapon taka sa kaibahan kan ibang pastor sa tahaw kan mga hayop?
Song of Songs	1	8	Kun dai mo aram an lugar, pinakamagayon sa mga babae, lakaw asin sunoda an gira kan mga hayop; maghanap ka nin masasabsaban para sa saimong mga kanding harani sa mga tolda kan mga pastor.
Song of Songs	1	9	Nadadagka mo an mga lalaki siring na nadadagka kan babaeng kabayo an mga lalaking kabayo kan mga karwahe ni Faraon.
Song of Songs	1	10	Magayon an saimong buhok sa ibabaw kan saimong pisngi, asin minalaylay sa saimong liog arog sa mga samno.
Song of Songs	1	11	Alagad gigibohan mi ika nin kulintas na bulawan, na natatampokan nin plata.
Song of Songs	1	12	Mantang naghihigda an sakong hade sa saiyang higdaan, napano kan sakong pahamot an palibot.
Song of Songs	1	13	Parong nin mira an sakong namomotan, mantang naghihigda siya sa sakong daghan.
Song of Songs	1	14	Siring sa mga burak sa kaomahan an sakong namomotan, na namumurak sa mga ubasan sa Engedi.
Song of Songs	1	15	Magayon ka nin marahay, sakong namomotan; sa pagkamoot, an saimong mga mata nagkikinang!
Song of Songs	1	16	Gwapo ka nin marahay, sakong namomotan; ika an sakong kaogmahan! An berdeng mga doot iyo an satong magigin higdaan;
Song of Songs	1	17	an mga sedro iyo an magigin kahabaan kan satong harong, asin an mga sipres an magigin kisame kaiyan.
Song of Songs	2	1	Saro sana akong burak nin Sharon, sarong lirio kan mga kapantayan.
Song of Songs	2	2	Siring sa sarong lirio sa tahaw kan katonokan, an sakong namomotan sa tahaw kan kababaehan.
Song of Songs	2	3	Siring sa kahoy na mansanas sa tahaw kan kakahoyan sa kadlagan, an sakong namomotan sa tahaw kan ibang kalalakihan. Boot kong danay na magtukaw sa lindong kaiyan, asin mahamis sa sakong pagnamit an bunga kaiyan.
Song of Songs	2	4	Dinara niya ako sa lugar na pagbabangketehan asin initaas niya an bandera nin pagkamoot sa ibabaw ko.
Song of Songs	2	5	Balikan an sakong kosog huli sa mga pasas; pakosoga ako huli sa mga mansanas! Nanluluya ako huli sa sobrang pagkamoot.
Song of Songs	2	6	An wala niyang kamot nauulonan ko, asin nakukugos ako kan saiyang too.
Song of Songs	2	7	Manuga kamo sako, mga babae nin Jerusalem; magsumpa kamo huli sa marikas na mga usa, na dai nindo oontokon an samong pagkamoot.
Song of Songs	2	8	Nadadangog ko an tingog kan sakong namomotan. Nagdadangadang siyang nagdadalagan sa kabukidan, binabalyo an kabubuldan pasiring sako.
Song of Songs	2	9	Arog sa usa an sakong namomotan, siring sa sarong hoben na usa. Duman siya nagtitindog sa kataed kan lanob. Minadungaw siya sa bintana asin minasirip sa mga rehas.
Song of Songs	2	10	Nagtataram sako an sakong namomotan. Madya, sakong namomotan; sakong padangat, umiba ka sako.
Song of Songs	2	11	Nakalihis na an tig-lipot; nag-ontok na an uran;
Song of Songs	2	12	nagturunga na sa daga an mga burak. Iyo na ini an panahon nin pag-awit; nadadangog na sa kaomahan an awit kan mga salampati.
Song of Songs	2	13	Naghihinog na an bunga kan higera; namumurak na an mga balagon, dara kan doros an saindang parong. Kaya madya, sakong namomotan; sakong padangat, umiba ka sako.
Song of Songs	2	14	Nakakaagid ka sa salampating nagtatago sa gutak nin sarong gapo. Pahilingan sako an magayon mong lalawogon asin padangogan sako an nakakabihag mong tingog.
Song of Songs	2	15	Dakopa an mga amid, an saradit na mga amid, bago ninda raoton an namumurak tang ubasan.
Song of Songs	2	16	Sadiri ko an sakong namomotan, asin ako sadiri niya. Pinapasabsab niya an saiyang mga hayop sa tahaw kan mga lirio
Song of Songs	2	17	sagkod na maghoyop an doros na makaaga asin mawara an mga anino. Magbalik ka, sakong namomotan, siring sa usa sa kabukidan nin Beter.
Song of Songs	3	1	Barubanggi, sa sakong higdaan, napapangatorogan ko an sakong namomotan; hinanap ko siya, alagad dai ko nakua.
Song of Songs	3	2	Linibot ko an bilog na syudad, an mga tinampo asin an mga plasa kaiyan. Hinanap ko an sakong namomotan. Hinanap ko siya, alagad dai ko nakua.
Song of Songs	3	3	Nahiling ako kan mga bantay na naglilibot sa syudad. Hinapot ko sinda, “Nanumpongan na nindo an sakong namomotan?”
Song of Songs	3	4	Pakabayae ko sainda, nakua ko siya. Kinapotan ko siya asin dai ko binutasan sagkod na madara ko siya sa harong nin sakong ina, sa kwarto na sakong namundagan.
Song of Songs	3	5	Manuga kamo sako, mga babae nin Jerusalem; magsumpa kamo huli sa marikas na mga usa na dai nindo oontokon an samong pagkamoot.
Song of Songs	3	6	Ano ining nagdadangadang hale sa kalangtadan na arog sa sarong hariging aso, na namamarong nin insenso asin mira, an insensong ipinapabakal kan mga negosyante?
Song of Songs	3	7	Maabot si Solomon, lunad sa saiyang trono; sesentang soldados an nagbabantay saiya, an pinakamakosog na mga lalaki nin Israel.
Song of Songs	3	8	Gabos sinda igwa nin espada asin matitibay sa pakigera. An lambang saro sainda igwa nin espada sa habayan, nagbabantay laban sa bangging pagsalakay.
Song of Songs	3	9	Pinapasan ninda si Hadeng Solomon na nasa saiyang trono na gibo sa mga kahoy nin Lebanon.
Song of Songs	3	10	An mga harigi kaiyan napapatos nin plata; na nababawan nin telang binurdahan nin bulawan. An mga kutson kaiyan napapatos nin telang purpura, na may pagkamoot na hinabol kan kababaehan nin Jerusalem.
Song of Songs	3	11	Mga babae nin Sion, madya asin hilinga nindo si Hadeng Solomon. Sulot niya an korona na ibinugtak kan saiyang ina sa aldaw na siya kinasal, sa aldaw nin saiyang kaogmahan.
Song of Songs	4	1	Magayon ka nin marahay, sakong namomotan! Sa pagkamoot, nagkikinang nin marahay an saimong mga mata sa likod kan saimong belo. Nagsasayaw an saimong buhok arog sa mga kanding na naglulukso paibaba kan mga bulod nin Gilead.
Song of Songs	4	2	An saimong mga ngipon maputi arog sa mga karnero na bago pa sanang guntingan asin karigoson. Gabos na ngipon mo igwa nin kahampang, maski saro mayo nin kulang.
Song of Songs	4	3	An saimong mga ngabil arog sa eskarlatang torsido; magayon sinda nin marahay orog na kun ika nagtataram. Namumula an saimong pisngi sa likod kan saimong belo.
Song of Songs	4	4	An saimong liog arog sa tore ni David, bilog asin malinig, na nabibitayan nin sangribong saradit na kalasag, gabos kalasag nin maiisog.
Song of Songs	4	5	An saimong daghan garo mga usa, kambal na usa na nagsasabsab sa tahaw nin mga lirio.
Song of Songs	4	6	Maontok ako sa bulod nin mira, an bulod nin insenso, sagkod na maghoyop an doros na makaaga asin mawara an mga anino.
Song of Songs	4	7	Magayon ka nin marahay, sakong namomotan; mayo ka nin kaninan!
Song of Songs	4	8	Sakong agom, umiba ka sako hale sa kabukidan nin Lebanon; umiba ka sako hale sa Lebanon. Lumogsot ka hale sa alitoktok kan Bukid nin Amana, hale sa Bukid nin Senir asin Bukid nin Hermon, saen nag-eerok an mga leopardo asin mga leon.
Song of Songs	4	9	An saimong mga mata saka an sulot mong kulintas, iyo an nakabihag kan sakong puso, sakong namomotan asin agom.
Song of Songs	4	10	Mahamis nin marahay an saimong pagkamoot, sakong namomotan asin sakong agom. Orog karahay an saimong pagkamoot ki sa arak; asin an parong kan saimong pahamot ki sa arin man na pahamot.
Song of Songs	4	11	Yaon sa saimong mga ngabil an namit kan dugos, sakong namomotan; para sakuya, gatas asin dugos an saimong dila. Yaon sa saimong gubing an gabos na hamot nin Lebanon.
Song of Songs	4	12	Sarong tatamnan na natatago an sakong namomotan asin agom, sarong nakukudalan na tatamnan, sarong burabod na napipintoan;
Song of Songs	4	13	duman nagtatalubo an mga tinanom. Nagtatalubo sinda arog sa tatamnan nin mga kahoy na granada, asin namumunga kan pinakamagayon na mga bunga. Dai nagkukulang an hena saka nardo,
Song of Songs	4	14	an sapran, kalamo, asin an kanela, o an gabos na klase nin insenso. An mira asin an aloe nagtatalubo duman kaiba kan gabos na pinakamarahay na pahamot.
Song of Songs	4	15	Nag-uulantong na mga tubig an nagbabaribi sa tatamnan, burabod nin nagbubulos na tubig, mga sapa na nagbubulos paibaba hale sa mga Bukid nin Lebanon.
Song of Songs	4	16	Pagmata, amihan na doros, asin madya, habagat na doros! Paghoyop sa sakong tatamnan; warakan an hamot kaiyan. Padoloka sa saiyang tatamnan an sakong namomotan asin pakakana kan mga piling bunga kaiyan.
Song of Songs	5	1	Naglaog na ako sa sakong tatamnan, sakong namomotan, sakong agom. Tinitipon ko an sakong pahamot saka mira; kinakakan ko an sakong dugos asin anira; iniinom ko an sakong arak saka gatas. Kakan kamo asin inom o nagkakaminootan sagkod na maburat kamo sa pagkamoot!
Song of Songs	5	2	Maski nagtotorog ako, mata an sakong puso. Nangatorogan akong nagtoktok sa pintoan an sakong namomotan. Palaoga ako, sakong namomotan, sakong pagkamoot, sakong salampati. Dumog an sakong payo kan ambon, asin an sakong buhok kan tonog nin kabanggihon.
Song of Songs	5	3	Naghuba na ako; tadaw ta isusulot ko giraray an sakong gubing? Naghugas na ako kan sakong mga bitis; tadaw ta aatian ko pa iyan giraray?
Song of Songs	5	4	Kinapotan kan sakong namomotan an pintoan, asin naglulukso an puso ko sa kaogmahan.
Song of Songs	5	5	Nagbangon ako tanganing palaogon an sakong namomotan, asin nagtatagdo an sakong kamot nin mira, mantang pugol ko an kakaptan kan pintoan.
Song of Songs	5	6	Binukasan ko an pintoan para sa sakong namomotan, alagad mayo na siya duman. Mawot ko nanggad na madangog an saiyang tingog! Hinanap ko siya, alagad dai ko nanumpongan; inapod ko siya, alagad mayo akong nadangog na simbag.
Song of Songs	5	7	Nanumpongan ako kan naglilibot na mga bantay kan syudad; hinampak ninda ako asin linugadan; an sakong alikboy inagaw kan mga bantay kan kudal kan syudad.
Song of Songs	5	8	Magsumpa kamo, mga babae nin Jerusalem, na kun manumpongan nindo an sakong namomotan, sasabihan nindo siyang nanluluya ako sa pagkamoot.
Song of Songs	5	9	O pinakamagayon sa mga babae, may kalaenan daw an saimong namomotan sa ibang lalaki? Ano an makangangalas dapit saiya tanganing magsumpa kami saimo?
Song of Songs	5	10	Gwapo asin makosog an sakong namomotan; napapalaen siya sa sampolong ribo.
Song of Songs	5	11	An saiyang payo siring sa purong bulawan; an saiyang buhok nag-aalon, siring sa uwak sa kaitoman.
Song of Songs	5	12	An saiyang mga mata magagayon siring sa mga salampati sa kataed kan mga burabod nin tubig, mga salampati na kinarigos nin gatas asin nagtitindog sa may sapa.
Song of Songs	5	13	An saiyang mga pisngi magayon arog sa sarong tatamnan na nagwawarak nin mga pahamot. Siring sa mga lirio an saiyang mga ngabil, na dumog nin mira.
Song of Songs	5	14	Magagayon an saiyang mga kamot, asin nagsusulot siyang mga singsing na tinampokan nin mamahalon na mga bato. An saiyang hawak siring sa malinig na marpil, na tinampokan nin mga sapiro.
Song of Songs	5	15	An saiyang hita siring sa hariging alabastros na namumugtak sa mga patungtongan na bulawan. Magayon siring sa mga Bukid nin Lebanon, na makukuahan kan haralangkaw na sedro.
Song of Songs	5	16	An saiyang ngoso mahamis paghadokan; nakakadagka an bilog niyang pagkatawo. Siring kaiyan an sakong namomotan, mga babae nin Jerusalem.
Song of Songs	6	1	O pinakamagayon sa mga babae, saen nagduman an saimong namomotan? Tarami kami kun arin na dalan an saiyang inagihan, tanganing sa paghanap, ika samong matabangan.
Song of Songs	6	2	Nagduman sa saiyang tatamnan an sakong namomotan, sa tatamnan nin mga pahamot, tanganing pasabsabon sa tatamnan an saiyang mga hayop, asin tanganing magkua nin mga lirio.
Song of Songs	6	3	Sadiri ako kan sakong namomotan, asin siya sadiri ko; pinapasabsab niya an saiyang mga hayop sa tahaw nin mga lirio.
Song of Songs	6	4	Magayon ka siring sa Jerusalem, sakong namomotan magayon siring sa syudad nin Tirsa, makangirhat siring sa sarong hukbo na igwang mga bandera.
Song of Songs	6	5	Dai mo ipagturuhok sako an mga mata mo, huli ta binibihag ninda ako. An saimong buhok arog sa sarong ariponpon nin mga kanding na nagdadalagan paibaba sa bulod nin Gilead.
Song of Songs	6	6	An saimong mga ngipon siring kaputi sa ariponpon nin karnero na tapos pa sanang karigoson. Gabos mong ngipon igwa nin kahampang; maski saro, mayo nin kulang.
Song of Songs	6	7	Namumula an saimong pisngi sa likod kan saimong belo.
Song of Songs	6	8	Pabayae an hade na magkaigwa nin sesentang reyna, otsentang kasaroan, asin dai mabilang na mga daraga!
Song of Songs	6	9	Alagad saro sana an sakong namomotan, asin siring sa salampati an saiyang kagayonan. Siya sana an aking babae kan saiyang ina, an padangat na aki kan saiyang ina. Nahiling siya kan mga daraga asin inapod siyang paladan; an mga reyna saka mga kasaroan nag-awit saiya nin mga pag-omaw.
Song of Songs	6	10	Siisay ini na kun minahiling arog sa kaagahon? Magayon siya siring sa bulan, maliwanag siring sa aldaw.
Song of Songs	6	11	Nagduman ako sa tatamnan nin mga kahoy na almendras tanganing hilingon an sadit na mga tinanom sa kapantayan, tanganing hilingon kun nagdahon na an mga balagon asin kun namurak na an mga granada.
Song of Songs	6	12	Nagtatakig ako; huli saimo, minamawot ko an pagkamoot siring na an parapadalagan nin karwahe nagmamawot nin ralaban.
Song of Songs	6	13	Magsayaw ka, magsayaw ka, o Sulamita, huli ta hihilingon mi ika. Tadaw ta boot nindong pagmasidan ako mantang nagsasayaw sa tahaw nin duwang hukbo?
Song of Songs	7	1	Magayon nin marahay an saimong mga bitis sa sulot mong sandalyas, o daragang garo reyna! An porma kan saimong mga hita garo mga alahas na ginibo nin sarong eksperto.
Song of Songs	7	2	An saimong pusod garo matalimon na mangko na dai nawawaraan nin tinimplang arak. An saimong puson garo tambak nin trigo, na napapalibotan nin mga lirio.
Song of Songs	7	3	An saimong daghan garo kambal na ogbon nin usa.
Song of Songs	7	4	An saimong liog garo toreng marpil. An saimong mga mata garo mga sapa nin Hesbon, sa may trangkahan nin Bat-rabbim. An saimong dungo garo tore nin Lebanon, na minadungaw sa Damasco.
Song of Songs	7	5	An saimong payo nakakabaing sa Bukid nin Carmelo. An sinalapid mong buhok nagkikintab arog sa pinong seda; an gayon kaiyan nakakabihag nin hade.
Song of Songs	7	6	Magayon ka nin marahay, O namomotan; an itinatao kan saimong pagkamoot bilog na kaogmahan.
Song of Songs	7	7	An saimong tindog siring sa kahoy na palma, asin an saimong daghan nakakaagid sa mga bunga kaiyan.
Song of Songs	7	8	Sasakaton ko an poon nin palma asin mamumugol ako sa saiyang mga sanga. Para sako, an saimong daghan siring sa mga pungot nin ubas, an parong kan saimong hinangos arog sa mansanas,
Song of Songs	7	9	asin an saimong ngoso siring sa pinakamarahay na arak. Pabulosa an arak pasiring sa sakong namomotan, magbubulos sa ibabaw kan saiyang mga ngabil saka ngipon.
Song of Songs	7	10	Sadiri ako kan sakong namomotan, asin ako an saiyang minamawot.
Song of Songs	7	11	Madya, sakong namomotan, maduman kita sa kaomahan asin magkatorog kita sa mga baryo.
Song of Songs	7	12	Mabangon kitang amay asin maduman sa mga ubasan tanganing hilingon kun nagdadahon na an mga balagon, kun nagbubukad na an mga burak asin kun nagbuburak na an mga granada. Duman ko itatao saimo an sakong pagkamoot.
Song of Songs	7	13	Mapaparong mo an hamot kan mga mandragora, asin an gabos na piling bunga yaon sa may pintoan nyato. O namomotan, tinagamahan taka kan gabos na piling bunga, an daan saka an bago.
Song of Songs	8	1	Mawot kong nagin tugang na lalaki taka, na nagsuso sa daghan nin sakong ina. Dangan kun manumpongan taka sa tinampo, mahahadokan taka asin mayo nin maanggot sako.
Song of Songs	8	2	Ipag-iiba taka sa harong nin sakong ina, saen tutukdoan mo ako dapit sa pagkamoot. Tatawan taka nin masiram na arak, sakong arak na hale sa granada tanganing saimong inomon.
Song of Songs	8	3	An wala niyang kamot nauulonan ko, asin nakukugos ako kan saiyang too.
Song of Songs	8	4	Magsumpa kamo, mga babae nin Jerusalem, na dai nindo oontokon an samong pagkamoot.
Song of Songs	8	5	Siisay ining nagdadangadang hale sa kalangtadan, na nakasandig sa saiyang namomotan? Sa irarom nin kahoy na mansanas pinukaw taka, sa lugar na namundagan mo.
Song of Songs	8	6	Giboha akong sarong tanda sa saimong puso, sarong tanda sa saimong braso; huli ta an pagkamoot siring kakosog sa kagadanan, an pag-imon makuri siring sa lulubngan. An mga kikilat kaiyan gabos kikilat nin kalayo, sarong nagkakarabang kalayo.
Song of Songs	8	7	An laad nin pagkamoot dai mapapalsok kan katubigan, ni malalamos nin mga baha. Alagad kun baloon nin sarong lalaki na bakalon an pagkamoot nin kwarta, pagtuyatuya an saiyang makukua.
Song of Songs	8	8	Igwa kaming sadit na tugang na babae, asin sadit pa an saiyang mga suso. Ano an magigibo mi para saiya sa aldaw na igwa na nin hoben na lalaking boot mag-agom saiya?
Song of Songs	8	9	Kun siya sarong kudal, itutugdok mi siya nin sarong toreng plata. Alagad kun siya sarong trangkahan, tatahoban mi siya nin mga tablang sedro.
Song of Songs	8	10	Ako sarong kudal, asin an sakong mga suso iyo an mga tore kaiyan. Nakakaaram an sakong namomotan na sa kaibahan niya nakakanumpong ako nin kaogmahan asin katoninongan.
Song of Songs	8	11	Igwa si Solomon nin ubasan sa lugar na inaapod Baal-hamon. Inaarkila iyan saiya kan mga paraoma; an lambang saro minabayad nin sangribong pedaso nin plata.
Song of Songs	8	12	An sakong ubasan, an sadiri ko, para sako sana; ika, O Solomon, saimo na an sangribong pedaso nin plata, asin kamong mga paraoma, an dos syentos bilang saindong kahirasan.
Song of Songs	8	13	Padangogan sako an saimong tingog hale sa tatamnan, sakong namomotan; an sakong mga kairiba naghahalat sa pagdangog kan saimong pagtaram.
Song of Songs	8	14	Madya, sakong namomotan, maghidali ka siring sa usa, siring sa ogbon na usa sa kabukidan, saen nagtatalubo an mga pahamot.
Ruth	1	1-2	Kaidtong panahon, kan an Israel dai pa nin hade, nagkaigwa nin makuring gutom sa daga. Kaya an sarong lalaki na an ngaran Elimelek, na kaayon sa kamaganakan ni Efrat asin taga Betlehem sa Juda, nagduman sa Moab tanganing duman ngona mag-erok. Kaiba niya an saiyang agom na si Naomi asin an duwa nindang aking lalaki na si Malon saka si Chilion. Kan nag-eerok na sinda duman,
Ruth	1	3	nagadan si Elimelek. Nawalat si Naomi asin an saiyang duwang aking lalaki,
Ruth	1	4	na nag-aragom nin mga babaeng Moabita na iyo si Orpa saka si Ruth. Pakalihis nin may sampolong taon,
Ruth	1	5	nagadan man si Malon saka si Chilion, kaya si Naomi an nawalat kan saiyang agom asin duwang aki.
Ruth	1	6	Dai nahaloy, nabaretaan ni Naomi na benendisyonan nin Kagurangnan an saiyang banwaan sa pagtao sainda nin marahay na ani; kaya nag-andam siya na maghale sa Moab kaiba an saiyang mga manugang.
Ruth	1	7	Naglakaw sinda tanganing magbalik sa Juda; alagad sa dalan,
Ruth	1	8	sinabihan niya an duwa, “Magpuli na kamo sa harong kan saindong mga ina. Magin marahay logod saindo an Kagurangnan siring na kamo nagin marahay sako sagkod sa mga nagadan.
Ruth	1	9	Itugot logod nin Kagurangnan na maagom giraray kamo asin magkaigwa nin pamilya.” Dangan hinadokan sinda ni Naomi bilang pagpaaram. Alagad napahibi an duwa
Ruth	1	10	asin nagsabi saiya, “Dai mi ika babayaan. Maiba kami saimo pasiring sa saimong banwaan.”
Ruth	1	11	“Bumalik na kamo, mga aki ko,” an simbag ni Naomi. “Tano ta boot nindong mag-iba sako? Sa paghona daw nindo magkakaigwa pa ako nin mga aking lalaki na maagom saindo?
Ruth	1	12	Magpuli na kamo, huli ta gurang na ako para magpaagom giraray. Maski isipon ko na igwa pa akong paglaom, asin magpaagom ako ngunyan na banggi dangan mangaki nin mga lalaki,
Ruth	1	13	makakahalat pa daw kamo sagkod na dakula na sinda? Sinda kaya an makapugol sa dai nindo pagpaagom sa iba? Mga aki ko, aram nindong imposible iyan. Pinadusahan ako nin Kagurangnan , asin nakakamati ako nin kamondoan para saindo.”
Ruth	1	14	Naghibi na naman sinda. Dangan hinadokan ni Orpa si Naomi asin nagpaaram, alagad namugol si Ruth sa saiyang panugangan.
Ruth	1	15	Kaya sinabihan siya ni Naomi, “Ruth, nagbalik na an saimong bilas sa saiyang banwaan asin sa saiyang dios. Magpuli ka na kaiba niya.”
Ruth	1	16	Alagad nagsimbag si Ruth, “Dai mo ako pagsabihan na bayaan taka; tugote akong umiba saimo. Saen ka man magduman, maduman ako; saen ka man mag-erok, duman ako maerok. An saimong banwaan magigin banwaan ko, asin an saimong Dios magigin sakuyang Dios.
Ruth	1	17	Saen ka man magadan, duman ako magagadan, asin duman ako ilulubong. Mapasako logod an pinakamagabat na padusa nin Kagurangnan kun tutugotan kong ikasiblag ako saimo kan ano man na bagay maski kan kagadanan.”
Ruth	1	18	Kan mahiling ni Naomi na desidido si Ruth sa pag-iba saiya, dai na siya naggirong.
Ruth	1	19	Kaya nagpadagos sa paglakaw an duwa sagkod na nakaabot sinda sa Betlehem. Pag-abot ninda duman, napangalas an bilog na banwaan asin nagsarabi an kababaehan, “Si Naomi kaya iyan?”
Ruth	1	20	“Dai nindo ako pag-apodon Naomi,” an simbag niya. “Apodon nindo akong Mara huli ta an sakong buhay ginibong mapait kan Makakamhan na Dios.
Ruth	1	21	Dakul akong sadiri paghale ko digdi, alagad ibinalik ako nin Kagurangnan na mayo nin ano man. Tano ta pag-apodon nindo akong Naomi kun arog kaini na pinadusahan ako nin Kagurangnan na Makakamhan asin tinawan ako nin kasakitan?”
Ruth	1	22	Kaya nagbalik si Naomi hale sa Moab kaiba an saiyang Moabitang manugang na si Ruth. Kan mag-abot sinda sa Betlehem, nagpopoon pa sana an pag-ani kan sebada.
Ruth	2	1	Igwa si Naomi nin kadugo na an ngaran Boaz, sarong tawong mayaman asin mapangyari na gikan sa pamilya kan saiyang agom na si Elimelek.
Ruth	2	2	Sarong aldaw, nagsabi si Ruth ki Naomi, “Tugote akong magduman sa oma tanganing manirot kan mga nagkawaralat na trigo kan mga paraani. May paglaom ako na manunumpongan ko an tawong matugot sako na magtrabaho sa hurihan niya.” Nagsimbag si Naomi, “Lakaw na, aki ko.”
Ruth	2	3	Kaya nagduman si Ruth sa oma asin naglakaw sa hurihan kan mga paraani. Sinirot niya an mga trigo na nagkawaralat ninda. Nangyari na an nadumanan niyang oma sadiri ni Boaz.
Ruth	2	4	Dangan pakalihis nin nagkapirang oras, nag-abot si Boaz hale sa Betlehem. “Mapasaindo an Kagurangnan ,” an sabi niya sa mga paraani. “Bendisyonan ka logod nin Kagurangnan ,” an simbag ninda.
Ruth	2	5	Hinapot ni Boaz an namamahala kan mga paraani, “Siisay an babaeng iyan?”
Ruth	2	6	Nagsimbag an namamahala, “Siya an babaeng dayuhan na nag-iba ki Naomi hale sa Moab.
Ruth	2	7	Nakiolay siya sako na tugotan kong magsunod sa mga paraani asin siroton an mga natada. Nagtrabaho siya poon pa kasubagong aga, asin ngunyan pa sana nag-ontok tanganing magpahingalo sa payag sa kadikit na panahon.”
Ruth	2	8	Dangan sinabihan ni Boaz si Ruth, “Dangoga ining hatol ko: Dai ka manirot sa ibang oma kundi digdi sana. Magtrabaho ka kaiba kan mga babae digdi;
Ruth	2	9	tandaan mo kun saen sinda nag-aani asin magsunod ka sainda. Pinagbotan ko an mga kalalakihan na dai ka pag-anohon. Dangan kun mapaha ka, uminom ka kan tubig sa mga tapayan na pinano kan sakong mga sorogoon.”
Ruth	2	10	Duminuko si Ruth sa pagtao nin galang dangan hinapot si Boaz, “Tano ta may pagmalasakit ka sako? Tano ta pinapahilingan mo nin marahay na boot an sarong dayuhan?”
Ruth	2	11	Nagsimbag si Boaz, “Nabaretaan ko an gabos mong ginibo para sa saimong panugangan na babae poon na magadan an saimong agom. Naisihan kong binayaan mo an sadiri mong mga magurang asin an sadiri mong banwaan, dangan nagdigdi ka tanganing mag-erok sa kaibahan nin mga tawong dai mo man lamang midbid.
Ruth	2	12	Balosan ka logod nin Kagurangnan huli kan saimong ginibo. Magkaigwa ka logod kan maninigong kabayadan hale sa Kagurangnan , an Dios kan Israel, na dinolok mo tanganing magpaataman.”
Ruth	2	13	Nagsimbag si Ruth, “Maboot ka sako. Natawan mo ako nin kaalingan huli sa marahay na pakipag-olay mo sako, maski ngani dai ako makapantay sa saimong mga sorogoon.”
Ruth	2	14	Sa oras nin pagkarakan, nagsabi si Boaz ki Ruth, “Madya asin kumua ka nin tinapay, dangan isawsaw mo sa arak.” Kaya nagtukaw si Ruth sa kataed kan mga paraani, asin tinawan siya ni Boaz nin sinanlag na trigo. Nagkakan si Ruth sagkod na nabasog, asin may natada pa siyang pagkakan.
Ruth	2	15-16	Kan maghale na siya tanganing ipadagos an panirot, pinagbotan ni Boaz an saiyang mga paraani, “Pabayae nindo siyang manirot maski sa mga may ginuygoy asin dai nindo siya pagsawayon. Laen pa kaiyan, magbulnot kamo nin mga uhoy sa mga ginuygoy asin iwalat nindo tanganing mapurot niya.”
Ruth	2	17	Kaya nagtipon si Ruth nin trigo sa oma sagkod na magdiklom, asin kan makaginik na siya, haros dyes kilos an nakua niya.
Ruth	2	18	Dinara niya ini pabalik sa banwa, dangan ipinahiling niya ki Naomi an saiyang natipon na trigo. Itinao niya man an natada niyang pagkakan sa saiyang panugangan.
Ruth	2	19	Hinapot siya ni Naomi, “Saen mo sinirot an mga trigong ini? Kiisay kang oma nagtrabaho? Bendisyonan logod nin Dios an tawong nagmakulog saimo.” Kaya isinabi ni Ruth ki Naomi na duman siya nanirot sa omang sadiri kan lalaking an ngaran Boaz.
Ruth	2	20	“Bendisyonan logod nin Kagurangnan si Boaz,” an olay ni Naomi. “Inootob nanggad nin Kagurangnan an saiyang mga panuga sa mga nabubuhay asin sa mga gadan.” Nagpadagos siya, “An tawong iyan harani ta pang kadugo; saro siya sa may katongdan na mag-ataman sato.”
Ruth	2	21	Dangan nagsabi si Ruth, “Orog sa gabos, sinabihan niya ako na magpadagos sa panirot kasunod kan saiyang mga paraani sagkod na matapos ninda an pag-ani.”
Ruth	2	22	Sinabihan ni Naomi si Ruth, “Marahay mananggad na manirot ka sa kaibahan kan mga babae sa oma ni Boaz. Tibaad kun ano pa an mangyari saimo kun sa ibang oma ka magduman.”
Ruth	2	23	Kaya nagtrabaho si Ruth kairiba kan mga babaeng paraani sa oma ni Boaz sagkod na maani an gabos na sebada saka trigo. Nagpadagos siyang mag-erok sa kaibahan kan saiyang panugangan na babae.
Ruth	3	1	Pakalihis nin nagkapirang aldaw, nagsabi si Naomi ki Ruth, “Kaipuhan ihanap taka nin magigin agom tanganing magkaigwa ka nin sadiring pamilya.
Ruth	3	2	Giromdoma na satong kadugo si Boaz; katrabaho mo an mga babaeng paraani niya. Kaya dangoga ako. Ngunyan na banggi papahimalidan niya an sebada,
Ruth	3	3	kaya mangarigos ka, magbugtak nin pahamot asin magsangle kan pinakamagayon mong gubing. Dangan magduman ka sa saiyang ginikan, alagad dai ka magpahiling saiya sagkod na dai siya nakatapos na magkakan saka mag-inom.
Ruth	3	4	Tandaan mo kun saen siya makatorog, asin kun torog na siya, rumani ka, haleon mo an tahob kan saiyang bitis asin humigda ka sa saiyang pamitisan. Sasabihan ka niya kun ano an gigibohon mo.”
Ruth	3	5	Nagsimbag si Ruth, “Gigibohon ko an gabos na sinabi mo.”
Ruth	3	6	Kaya nagduman si Ruth sa ginikan asin ginibo an mga sinabi kan saiyang panugangan na babae.
Ruth	3	7	Pakatapos na magkakan asin mag-inom ni Boaz, maogma siyang nagduman sa tambak kan sebada dangan duman nagkatorog. Luway-luway na nagdolok saiya si Ruth, hinale an tahob kan saiyang bitis, asin naghigda sa pamitisan niya.
Ruth	3	8	Kan matanga na an banggi, nagimata si Boaz. Nakubhanan siya kan mahiling na may babaeng nakahigda sa pamitisan niya.
Ruth	3	9	“Siisay ka?” an hapot ni Boaz. “Ako si Ruth,” an simbag niya. “Huli ta harani ka pang kadugo, katongdan mo an pag-ataman sako.”
Ruth	3	10	“Bendisyonan ka logod nin Kagurangnan ,” an sabi ni Boaz. “Orog na kaimbodan sa pamilya an ipinahiling mo ngunyan ki sa ginibo mo sa saimong panugangan na babae. Pwede ka kutang maghanap nin hoben pang lalaki, mayaman man o dukha, alagad dai mo ginibo iyan.
Ruth	3	11	Dai ka maghadit, Ruth. Gigibohon ko an gabos mong hinahagad huli ta aram kan gabos kong kahimanwa na marahay kang babae.
Ruth	3	12	Totoo na ako harani pang kadugo asin may katongdan ako saimo, alagad may saro pang mas haraning kadugo ki sa sako.
Ruth	3	13	Digdi ka sana ngunyan na banggi asin sa aga, aaramon ta kun aakoon niya o dai an katongdan niya saimo. Kun gibohon niya, marahay; kun dai, minasumpa ako sa buhay na Dios na aakoon ko an katongdan. Magkatorog ka na digdi sagkod na mag-aga.”
Ruth	3	14	Kaya nagkatorog si Ruth sa pamitisan ni Boaz, alagad nagbangon siya bago magliwanag huli ta habo ni Boaz na may makaaram na nagduman siya sa ginikan.
Ruth	3	15	Sinabihan siya ni Boaz, “Hukasa an saimong alikboy asin ibiklad mo digdi.” Ibiniklad ni Ruth an alikboy saka tinakadan ini ni Boaz nin beynte kilos na sebada asin ibinugtak sa abaga ni Ruth. Dangan nagpuli siya sa banwa na dara an sebada.
Ruth	3	16	Pag-abot niya sa harong hinapot siya kan saiyang panugangan, “Ano an nangyari sa lakaw mo, aki ko?” Isinaysay ni Ruth an gabos na ginibo ni Boaz para saiya.
Ruth	3	17	Olay niya, “Sinabi niya sako na dai ako magpuli na mayong dara, kaya tinao niya sako ining sebada.”
Ruth	3	18	Sinabihan siya ni Naomi, “Maghalat ka sana, Ruth, sagkod na maaraman mo an aabotan kan bagay na ini. Dai maontok si Boaz ngunyan na aldaw sagkod na dai niya ini maareglar.”
Ruth	4	1	Nagduman si Boaz sa may trangkahan kan banwa, sa lugar na pinagtitiriponan kan mga tawo, asin nagtukaw duman. Dai nahaloy, nag-agi an sinabi niyang pinakaharaning kadugo ni Elimelek. Inapod siya ni Boaz, “Katood, madya asin tukaw ngona digdi.” Kaya nagrani an inapod asin nagtukaw.
Ruth	4	2	Dangan nag-apod si Boaz nin sampolong lider kan banwa asin inalok man na magtukaw duman. Kan nakaturukaw na sinda,
Ruth	4	3	nagsabi siya sa saiyang kadugo, “Ngunyan na nagbalik na si Naomi hale sa Moab, boot niyang ipabakal an oma na sadiri kan satong kadugong si Elimelek,
Ruth	4	4	asin pinagmarahay ko na ipaisi saimo iyan. Ngunyan, kun boot mong bakalon iyan, bakalon mo sa atubangan kan mga tawong nagtuturukaw digdi. Alagad kun habo mo, magsabi ka sana, huli ta ika an enot na may deretso sa pagbakal kan daga, asin ako an ikaduwa.” “Babakalon ko,” an simbag kan lalaki.
Ruth	4	5	Nagsimbag si Boaz, “Sa aldaw na bakalon mo ki Naomi an oma, binabakal mo man si Ruth, an Moabitang balo, tanganing an oma danay na masadirihan kan pamilya kan nagadan.”
Ruth	4	6	Nagsimbag an lalaki, “Kun siring, dai ko gagamiton an sakuyang deretso sa pagbakal kan oma, huli ta nangangahulogan iyan na dai man mamamana kan sakong mga aki an daga. Ika na an magbakal.”
Ruth	4	7	Sarong kaugalean kaidtong panahon sa Israel na tanganing mahaman an sarong pagpabakal o pagbalyo nin pagsadiri, hinuhubad kan nagpabakal an saro niyang sandalyas asin itinatao sa mabakal. Sa paaging ini, ipinapahiling kan mga Israelita na nagkaoroyon na sinda.
Ruth	4	8	Kaya kan magsabi an lalaki ki Boaz na “Ika na an magbakal,” hinale niya an saro niyang sandalyas asin itinao ki Boaz.
Ruth	4	9	Dangan nagsabi si Boaz sa mga lider sagkod sa gabos na yaon duman, “Mga saksi kamo ngunyan na binakal ko ki Naomi an gabos na pagsadiri ni Elimelek, asin kan mga aki niya na si Chilion saka si Malon.
Ruth	4	10	Siring man, magigin agom ko si Ruth, an Moabitang balo ni Malon tanganing an pagrogaring danay na masadirihan kan pamilya kan nagadan, asin dai mapara an saiyang ngaran sa linya kan saiyang mga tugang sagkod sa saiyang banwaan. Mga saksi kamo ngunyan.”
Ruth	4	11	Nagsabi an mga lider asin an gabos na yaon duman, “Mga saksi kami. Gibohon logod nin Kagurangnan na an saimong agom magin arog ki Rachel saka ki Lea, na nagtao nin dakul na aki ki Jacob. Yumaman ka logod sa kamaganakan ni Efrat asin magin bantog sa Betlehem.
Ruth	4	12	Makaarog logod an saimong pamilya sa pamilya ni Perez, na aki ni Juda asin ni Tamar, huli sa mga aki na itatao saimo nin Kagurangnan digdi sa hoben na babaeng ini.”
Ruth	4	13	Kaya dinara ni Boaz sa saiyang harong si Ruth bilang agom. Benendisyonan nin Kagurangnan si Ruth. Nagbados siya asin nangaki nin sarong lalaki.
Ruth	4	14	Nagsarabi ki Naomi an kababaehan, “Pag-omawon an Kagurangnan ! Ngunyan na aldaw, tinawan ka niya nin sarong makoapo; magin bantog logod an ngaran niya sa Israel!
Ruth	4	15	Namomotan ka kan saimong manugang asin orog pa siya ki sa pitong aking lalaki; tinawan ka niya nin sarong makoapo. Ini an magtatao saimo nin bagong kosog asin mag-aataman saimo sa saimong paggurang.”
Ruth	4	16	Kinua ni Naomi an aki, kinugos nin marahay, asin inataman.
Ruth	4	17	Nagsarabi an mga babaeng kanatad, “Sarong aking lalaki an namundag ki Naomi!” An aki nginaranan nindang Obed. Si Obed an nagin ama ni Jesse na ama ni David.
Ruth	4	18-22	Ini an kapagarakian magpoon ki Perez sagkod ki David: Perez, Hezron, Ram, Amminadab, Nason, Salmon, Boaz, Obed, Jesse, David.
Romans	1	1	Surat na hale ki Pablo na sorogoon ni Cristo Jesus, pinili asin inapod nin Dios na magin apostol tanganing maghulit kan Marahay na Bareta niya.
Romans	1	2	An Marahay na Bareta ipinanuga nin Dios kaidto sa paagi kan saiyang mga propeta, panuga na nakasurat sa mga Banal na Kasuratan.
Romans	1	3	An Marahay na Baretang iyan manongod sa saiyang Aki, an Kagurangnan tang Jesu-Cristo. Bilang tawo, si David an saiyang ginikanan
Romans	1	4	asin ipinahayag siya bilang Aki nin Dios sa kapangyarihan kan Espiritu nin kabanalan, huli kan saiyang pagkabuhay liwat sa mga gadan.
Romans	1	5	Sa paagi niya, tinawan ako nin Dios kan balaog nin pagkaapostol tanganing huli ki Cristo madara ko an gabos na nasyon sa pagtubod asin sa pagkuyog ki Cristo.
Romans	1	6	Kamong mga yaon sa Roma na sinusuratan ko kabilang man sa mga nasyon na inapod nin Dios na magin sadiri ni Jesu-Cristo.
Romans	1	7	Kaya sinusuratan ko kamo gabos diyan sa Roma na namomotan nin Dios saka pinili niyang magin banal: Mapasaindo an biyaya asin katoninongan na hale sa satong Dios Ama asin sa Kagurangnan na Jesu-Cristo.
Romans	1	8	Enot, pinapasalamatan ko an Dios sa paagi ni Jesu-Cristo dahel saindo gabos, huli ta an saindong pagtubod bantog na sa bilog na kinaban.
Romans	1	9	Saksi ko an Dios na danay ko kamong iniiba sa pamibi ko—an Dios na pinaglilingkodan ko nin tudok sa puso sa paagi kan paghulit kan Marahay na Bareta dapit sa saiyang Aki.
Romans	1	10	Hinahagad ko sa Dios na papangyarihon man logod na madalaw ko na kamo.
Romans	1	11	Boot ko nanggad kamong mahiling tanganing mahirasan kamo nin biyaya na espirituwal nganing pakosogon kamo.
Romans	1	12	An boot kong sabihon, pareho kitang mapapakosog; mapapakosog kamo kan sakong pagtubod, saka ako man kan saindong pagtubod.
Romans	1	13	Mga tugang, boot kong ipaaram saindo na dakul na beses ko nang pinagmawot na madalaw kamo, alagad sagkod ngunyan dai nalalawos. Boot kong makaani nin mga paratubod diyan saindo, arog kan ginibo ko sa ibang lugar kan mga pagano.
Romans	1	14	Katongdan ko na maghulit sa gabos na tawo, sibilisado man o bako, may inadalan man o mangmang.
Romans	1	15	Ini an dahelan kaya boot kong ipaghulit an Marahay na Bareta saindo diyan sa Roma.
Romans	1	16	Dai ko ikinakasopog an Marahay na Bareta manongod ki Cristo, huli ta iyan an kapangyarihan nin Dios na nagliligtas sa gabos na igwa nin pagtubod, enot sa mga Judio, dangan sa mga pagano.
Romans	1	17	Huli ta ipinapahayag kan Marahay na Bareta kun paano pinangagin matanos nin Dios sa saiya an tawo: sa paagi nin pagtubod magpoon sa kapinonan sagkod sa kataposan. Siring sa nasusurat, “An tawong pinangagin matanos sa Dios sa paagi nin pagtubod, mabubuhay.”
Romans	1	18	Hale sa langit nahahayag an kaanggotan nin Dios sa mga tawong naggigibo nin karatan asin katampalasan, huli ta an katotoohan tinatahoban kan maraot nindang mga gibo.
Romans	1	19	Pinapadusahan sinda nin Dios huli ta siya mismo an malinaw na nagpahayag sainda kan mga bagay na pwede nindang maaraman manongod saiya.
Romans	1	20	Dai nanggad sinda nin dahelan huli ta poon na lalangon niya an kinaban, maliwanag na nahiling ninda an saiyang nakatagong naturalesa na iyo an saiyang kapangyarihan na mayong kataposan asin an saiyang pagka-Dios. Nahiling ninda iyan sa paagi kan mga bagay na ginibo niya.
Romans	1	21	Maski midbid ninda an Dios, dai ninda siya tinawan kan kaomawan bilang Dios, asin dai sinda nagpasalamat saiya. Kundi nagparaisip sinda nin mga bagay na mayong halaga asin nadikloman an isip ninda.
Romans	1	22	Nagsabi sindang mga madonong sinda, alagad sa katunayan sinda mga lolong.
Romans	1	23	Tinalikodan ninda an Dios na mayong kagadanan; an sinamba ninda iyo an mga ginibong ladawan na kabaing sa mga tawo o mga gamgam o mga hayop na apat an bitis asin mga hayop na nagkakamang.
Romans	1	24	Kaya pinabayaan sinda nin Dios sa mga maati nindang gibo; naggiribo sinda nin kadustaan sa saindang mga hawak.
Romans	1	25	Tinalikodan ninda an katotoohan manongod sa Dios dangan nagtubod sinda sa kaputikan. Sinamba ninda saka pinaglingkodan an linalang, bako an Kaglalang na iyo an dapat omawon sagkod pa man! Amen.
Romans	1	26	Huli kaiyan, pinabayaan sinda nin Dios sa gibo nindang makasosopog. An mga babae nakikidorog sa kapwa babae.
Romans	1	27	Siring man, an mga lalaki bako nang sa babae nakikidorog, kundi naglalaad sinda sa kamawotan para sa kapwa lalaki. Naggibo sinda nin kadustaan lalaki sa lalaki, kaya itinao na sainda an padusa na maninigo sa gibo nindang karatan.
Romans	1	28	Huli ta habo sindang magmidbid sa Dios, pinabayaan na niya sinda sa mga maaati nindang kaisipan, saka sa mga sala nindang gibo.
Romans	1	29	Pano sinda nin gabos na katampalasan, karatan, kapasloan asin bisyo. Mga maori sinda, mga paragadan, parapakiiwal, madaya saka maati an isip. Tsismoso sinda,
Romans	1	30	mga paralibak, naoongis sa Dios, mga daing ugale, mapalangkaw asin mapaabaw-abaw; mga paratogdas nin karatan, mga sutil sa magurang;
Romans	1	31	mga lolong, mga bakong maimbod, mga mayong puso asin pagkaherak sa kapwa.
Romans	1	32	Aram nindang sinasabi sa katogonan nin Dios na maninigong gadanon an mga tawong arog kaiyan an ginigibo, alagad padagos pa sinda sa paggibo nin maraot asin inooyonan pa ninda an mga naggigibo nin siring.
Romans	10	1	Mga tugang, an sakong pagmawot asin pamibi sa Dios sa bilog kong puso iyo na an kapwa ko mga Israelita makaligtas.
Romans	10	2	Makakapatotoo ako na talagang mga malodok sinda sa Dios, alagad an saindang pagkamalodok dai napapatugmad sa tunay na pakasabot.
Romans	10	3	Dai ninda nasasabotan an katanosan na gikan sa Dios, kaya naghahanap sinda nin sadiring paagi, embes na mag-oyon sa katanosan nin Dios.
Romans	10	4	Huli ta tinapos na ni Cristo an halaga kan Katogonan ni Moises, tanganing an gabos na nagtutubod saiya magin matanos sa Dios.
Romans	10	5	Ini an sinurat ni Moises mapadapit sa kun paano nagigin matanos an tawo sa Dios huli sa pagkuyog kan Katogonan: “An nag-ootob kan Katogonan mabubuhay huli kaiyan.”
Romans	10	6	Alagad ini an sinasabi sa kasuratan dapit sa kun paano nagigin matanos an tawo sa atubang nin Dios sa paagi nin pagtubod: “Dai ka magsaboot, ‘Siisay an masakat sa langit?’” (boot sabihon, tanganing pababaon si Cristo).
Romans	10	7	“Dai ka man magsaboot, ‘Siisay an mahilig sa irarom kan daga?’” (boot sabihon, nganing bangonon si Cristo sa mga gadan).
Romans	10	8	An sinasabi sa katogonan iyo ini: “An tataramon nin Dios harani saimo, yaon iyan sa saimong ngoso saka sa saimong puso.”—boot sabihon, an tataramon nin pagtubod na samong ipinaghuhulit.
Romans	10	9	Kun ipinapahayag mong si Jesus iyo an Kagurangnan, saka minatubod ka sa saimong puso na binuhay siya liwat nin Dios sa mga gadan, makakaligtas ka.
Romans	10	10	An siisay man na nagtutubod nin tudok sa puso, nagigin matanos sa Dios; an siisay man na nagpapahayag kan pagtubod niya, nakakaligtas.
Romans	10	11	Nagsasabi an kasuratan, “Mayo nin siisay man na nagtutubod saiya na mapapasopog.”
Romans	10	12	Mayo nin kalaenan an mga Judio asin an mga pagano; an Kagurangnan iyo an Kagurangnan kan gabos, saka tinatawan niya nin dakul na biyaya an gabos na nag-aapod saiya.
Romans	10	13	Siring sa nasasabi sa kasuratan, “An gabos na nag-aapod sa ngaran nin Kagurangnan, makakaligtas.”
Romans	10	14	Alagad paano sindang mag-apod saiya kun dai man sinda nagtutubod? Paano sindang magtubod kun dai pa ninda nadadangog an dapit saiya? Paano man nindang madangog kun mayo man nin naghuhulit?
Romans	10	15	Paanong ipaghulit nin mga tawo an mensahe nin Dios kun dai man sinda sinugo? Siring sa nasusurat, “Magayon an mga bitis kan nagdadara kan Marahay na Bareta!”
Romans	10	16	Alagad bakong gabos na tawo minaako kan Marahay na Bareta. Si Isaias nagsabi, “Kagurangnan, siisay an nagtubod kan samong bareta?”
Romans	10	17	Kaya an pagtubod bunga kan pagdangog sa mensahe; an mensahe bunga kan paghulit dapit ki Cristo.
Romans	10	18	Ini an hapot ko: Totoo daw na dai ninda nadangog an mensahe? Nadangog ninda, huli ta nasusurat, “An saindang tingog nakalakop sa bilog na kadagaan, an saindang mga tataramon nakaabot sagkod sa mga poro kan kinaban.”
Romans	10	19	Mahapot giraray ako: Dai daw nakasabot an banwaan nin Israel? Si Moises an enot na minasabi, “Papaimonon ko kamo sa mga tawong bakong tunay na nasyon; papaanggoton ko kamo sa sarong nasyon na lolong.”
Romans	10	20	Mas pusoan si Isaias na minataram, “Nakua ako kan mga dai naghanap sako; nagpahiling ako sa mga dai naghapot kun haen ako.”
Romans	10	21	Alagad dapit sa mga taga Israel, ini an sinasabi ni Isaias, “Maghapon akong naghalat sa pag-abot kan nasyon na matagas an payo saka matumang sako.”
Romans	11	1	Kaya ini an hapot ko: Isinikwal na daw nin Dios an sadiri niyang banwaan? Dai! Israelita man ako; si Abraham an sakong ginikanan asin kabilang ako sa tribu ni Benjamin.
Romans	11	2	Dai isinikwal nin Dios an saiyang banwaan na pinili niya poon pa kaidto. Dai daw nindo aram an sinasabi kan kasuratan dapit ki Elias? Isinumbong niya sa Dios an mga taga Israel.
Romans	11	3	Sinabi niya, “Kagurangnan, ginadan ninda an saimong mga propeta saka ginaba ninda an saimong mga altar. Ako na sana an natada, asin boot pa ninda akong gadanon.”
Romans	11	4	Alagad ano an simbag saiya nin Dios? “Nagtada ako para sako nin pitong ribo katawo na dai nagsamba sa dios-dios na si Baal.”
Romans	11	5	Siring man ngunyan na panahon: igwa nin kadikit na natada sa mga pinili niya huli kan saiyang biyaya.
Romans	11	6	Pinili sinda nin Dios huli kan saiyang biyaya, bakong huli sa mga ginibo ninda; ta kun dahel sa gibo, an biyaya nin Dios bakong tunay na biyaya.
Romans	11	7	Kun siring, ano? Dai nakua kan mga Israelita an saindang hinahanap. An mga pinili sana nin Dios an nakakua; an kadaklan nagbinongog sa apod nin Dios.
Romans	11	8	Siring kan sinasabi sa kasuratan, “Pinaluya nin Dios an saindang isip; dai sinda nakakahiling asin dai sinda nakakadangog sagkod sa aldaw na ini.”
Romans	11	9	Si Hadeng David nagsabi man, “Magin logod litag saka siod an saindang mga bangkete, sarong singkogan asin padusa para sainda.
Romans	11	10	Dumiklom logod an saindang mga mata asin mabuta, saka mabuktot logod sinda sagkod lamang.”
Romans	11	11	Ini an hapot ko: Kan masingkog an mga Judio, idto na daw an saindang kataposan? Bako! Dahel sa pagkasala ninda, nag-abot an kaligtasan sa mga pagano, tanganing an mga Judio mag-imon sainda.
Romans	11	12	Kun an pagkakasala kan mga Judio nagtao nin dakulang karahayan sa kinaban, asin an saindang kadikit na pagtubod nagdara nin dakul na bendisyon sa mga pagano, gurano pa daw kadakul an bendisyon kun magbalik sinda sa Dios!
Romans	11	13	Mga pagano, ini an masasabi ko saindo: Nin huli ta ako apostol nin mga pagano, pinapahalagahan ko an sakong trabaho,
Romans	11	14	tanganing mapaimon ko an kapwa ko Judio asin ikaligtas ko an iba sainda.
Romans	11	15	Huli ta kan isikwal an mga Judio, ibinalik nin Dios an marahay na relasyon niya sa iba pang mga tawo sa kinaban. Ano pa daw kun an mga Judio akoon na niya? Iyan sarong pagkabuhay liwat.
Romans	11	16	Kun an enot na pedaso nin tinapay idinodolot sa Dios, an bilog na tinapay idinodolot na man saiya; kun an gamot nin sarong kahoy idinodolot sa Dios, an mga sanga kaiyan idinodolot man saiya.
Romans	11	17	Pinurutol an ibang sanga kan tunay na oliba, dangan an sarong sanga kan olibang layas isinugpon sa hawak kan tunay na oliba. Ngunyan an sangang isinugpon nabubuhay sa tagok na hale sa mga gamot kan tunay na oliba. Kamong mga pagano arog kan olibang layas; ngunyan kahiras kamo sa tagok kan mga Judio.
Romans	11	18	Kaya dai kamo magpaabaw-abaw sa mga sanga. Romdomon nindo na bakong kamo an nagbubuhay sa gamot; an gamot an nagbubuhay saindo.
Romans	11	19	Masabi ka, “Tama, alagad pinutol an mga sanga tanganing ikasugpon ako.”
Romans	11	20	Totoo iyan. Pinutol sinda huli ta dai sinda nagtubod, mantang ika isinugpon dahel ta nagtubod ka. Alagad dai ka magpaabaw-abaw, kundi matakot ka.
Romans	11	21	Huli ta dai pinanganogonan nin Dios na putolon an mga tunay na sanga, kaya dai ka man niya panganganogonan.
Romans	11	22	Diyan ta mahihiling kun gurano kaboot asin kaisog an Dios. Maisog siya sa mga nagkakasala, alagad maboot saimo—kun magdanay ka sa saiyang pagkamaboot. Kun dai, puputolon ka man.
Romans	11	23	Kun magtubod an mga Judio, isusugpon giraray sinda huli ta an Dios may kapangyarihan sa pagsugpon giraray sainda.
Romans	11	24	Kun ika pinutol sa sarong olibang layas, dangan isinugpon sa tunay na oliba maski bako ini an natural na paagi, mas madali para sa mga tunay na sanga na isugpon giraray sa dating poon ninda!
Romans	11	25	Mga tugang, sasabihon ko saindo an sarong misteryo tanganing dai kamo mag-isip na anong dodonong nindo: an katagasan kan payo kan banwaan nin Israel dai magdadanay. Sagkod sana iyan sa oras na magdolok sa Dios an tamang bilang kan mga pagano.
Romans	11	26	Pakatapos kaiyan, makakaligtas an bilog na Israel, sosog sa sinasabi sa kasuratan, “An Paraligtas maabot hale sa Sion; hahaleon niya an gabos na katampalasanan sa kapagarakian ni Jacob.
Romans	11	27	Ini an magigin tipan ko sainda, kun paraon ko na an saindang mga kasalan.”
Romans	11	28	Isinikwal kan mga Judio an Marahay na Bareta, kaya sinda nagin kaiwal nin Dios dahel sa saindo. Alagad namomotan sinda nin Dios huli sa mga ginikanan ninda na pinili niya.
Romans	11	29	Dai binabawi nin Dios an saiyang mga balaog; dai niya binabago an saiyang pag-apod.
Romans	11	30	Kaidto, dai kamo nagkuyog sa Dios, alagad ngunyan naherakan niya kamo dahel kan paglapas kan mga Judio.
Romans	11	31	Siring man ngunyan, naglalapas an mga Judio tanganing maherakan man sinda nin Dios siring na kamo naherakan.
Romans	11	32	Ibinibilanggo nin Dios an gabos na tawo sa kasombikalan tanganing an gabos saiyang maherakan.
Romans	11	33	O an kararoman kan mga kayamanan nin kadonongan asin kaaraman nin Dios! Dai matugkad an saiyang mga kaisipan asin dai masabotan an saiyang mga palakaw!
Romans	11	34	Siring sa nasusurat, “Siisay an nakaaram kan isip nin Kagurangnan? Siisay an nakatao saiya nin hatol?
Romans	11	35	Siisay na an nakatao nin anoman sa Kagurangnan, tanganing balosan siya?”
Romans	11	36	Huli ta gikan saiya, huli saiya asin para saiya an gabos na bagay. Mapasaiya an kamurawayan sagkod pa man. Amen.
Romans	12	1	Kaya, mga tugang, huli sa dakulang pagkaherak nin Dios sato, nakikiolay ako saindo: Idolot nindo sa Dios an sadiri nindong hawak bilang sarong buhay na atang, banal asin maaako niya. Ini an tunay na pagsamba na dapat nindong itao sa Dios.
Romans	12	2	Dai kamo makibagay sa kinaban na ini, kundi bayaan nindong bagohon kamo nin Dios huli sa pagbago kan saindong isip, tanganing mapatotoohan nindo kun ano an marahay, an maaako asin an mayong kakulangan na kabotan nin Dios.
Romans	12	3	Huli sa biyaya na itinao sako nin Dios, ini an masasabi ko saindo: Dai kamo mag-isip nin labaw pa saindo kundi magin mabini kamo sa saindong pag-isip. Hukoman nindo an saindong sadiri sosog sa sukol kan pagtubod na itinao nin Dios saindo.
Romans	12	4	Igwang dakul na kabtang an hawak; an gabos igwa nin manlaen-laen na katongdan.
Romans	12	5	Arog man kita kaiyan: dawa dakul, nabibilog kita sa sarong hawak ni Cristo; asin an lambang saro kabtang nin iba.
Romans	12	6	Tinawan kita nin Dios nin manlaen-laen na balaog sosog sa biyaya na itinao sa lambang saro. Kaya gamiton ta nin marahay an mga balaog na iyan. Kun balaog sa paghulit kan mensahe nin Dios an itinao sato, dapat kitang maghulit sosog sa pagtubod nyato.
Romans	12	7	Kun balaog sa paglingkod an itinao sato, maglingkod kita; kun sa pagtukdo, magtukdo kita;
Romans	12	8	kun sa pagsadol, magsadol kita; kun sa paglimos, maglimos kita sa bilog na makakaya; kun sa pamamayo, magtrabaho kita nin maigot; asin kun sa gibong-herak, magtabang kita sa kaogmahan.
Romans	12	9	Dapat tunay an pagkaminorootan nindo. Ikaongis nindo an karatan asin magdanay kamo sa karahayan.
Romans	12	10	Magkaminorootan kamo bilang mga magturugang ki Cristo; danay kamong mangenot sa pagtaong galang sa gabos.
Romans	12	11	Dai kamo maghinugak kundi magmahigos; maglingkod kamo sa Kagurangnan.
Romans	12	12	Mag-ogma kamo sa saindong paglaom; magmatinios kamo sa kasakitan. Danay kamong mamibi.
Romans	12	13	Tabangan nindo an mga banal sa saindang mga pangangaipo; padagoson nindo sa harong an mga taga ibang lugar.
Romans	12	14	Bendisyonan nindo an mga nagpapasakit saindo, bakong maldisyonon.
Romans	12	15	Mag-ogma kamo kaiba kan mga nag-oogma; maghibi kamo kaiba kan mga naghihibi.
Romans	12	16	Pareho nindong pagmakulogan an gabos. Dai kamo magpaabaw-abaw, kundi makiiba kamo sa mga daing sukat. Dai kamo mag-isip na kamo mga madonong.
Romans	12	17	Kun gibohan kamo nin maraot, dai kamo magbalos nin maraot. Hingowahon nindong danay na magibo an pinaghohonang marahay kan gabos na tawo.
Romans	12	18	Sagkod sa makakaya nindo, mamuhay kamong matoninong sa kaibahan nin gabos na tawo.
Romans	12	19	Namomotan kong mga tugang, dai nanggad kamo magbalos; pabayaan nindong an kaanggotan nin Dios an magbalos, huli ta nasusurat, “Sako an pagbalos, ako an mabayad, an sabi nin Kagurangnan.”
Romans	12	20	Kundi sosog sa kasuratan, “Kun nagugutom an kaiwal mo, pakakana; kun napapaha, painoma. Sa paggibo mo saiya nin siring, mamumula an saiyang lalawogon sa kasopogan.”
Romans	12	21	Dai ka magpadaog sa maraot, kundi daogon mo an maraot sa paggibo nin marahay.
Romans	13	1	Dapat magpasakop an siisay man sa mga namamayo kan gobyerno, huli ta mayong awtoridad na bakong tugot nin Dios. An mga awtoridad sa ngunyan na panahon ibinugtak nin Dios.
Romans	13	2	Kaya an siisay man na nagtutumang sa mga awtoridad, nagtutumang man sa ipinagboot nin Dios asin huhukoman siya.
Romans	13	3	An naggigibo nin tama dai kaipuhan matakot sa mga namamayo kan gobyerno, kundi an naggigibo sana nin sala. Boot mong dai ka matakot sa namamayo? Kun siring, giboha an marahay asin oomawon ka niya.
Romans	13	4	Huli ta siya sorogoon nin Dios na naglilingkod para sa ikakarahay mo. Alagad kun maraot an gibo mo, dapat kang matakot saiya huli ta may kapangyarihan siya sa pagpadusa saimo. Sorogoon siya nin Dios asin dara niya an padusa nin Dios sa mga tawong maraot an gibo.
Romans	13	5	Kaya dapat nindong sunodon an mga may kapangyarihan, bako sana huli sa kaanggotan nin Dios kundi huli sa saindong konsyensya.
Romans	13	6	Iyan man an dahelan kaya nagbabayad kamo nin buhis. An mga namamayo kan gobyerno naglilingkod sa Dios kun inootob ninda an saindang katongdan.
Romans	13	7	Kaya bayadan an dapat bayadan, magtao kan buhis na personal asin kan buhis para sa mga rogaring. Galangan an dapat galangan; omawon an dapat omawon.
Romans	13	8	Dai kamo dapat magkautang sa kiisay man—an maninigong utang nindo iyo sana an pagkaminorootmootan. An siisay man na namomoot sa saiyang kapwa nakaotob na kan Katogonan.
Romans	13	9	Ining mga togon, “Dai ka magdorog sa bako mong agom; dai ka maggadan; dai ka maghabon; dai ka maara,” dangan an iba pang mga togon, nabibilog sa saro sanang togon, “Kamotan mo an kapwa mo, arog kan pagkamoot mo sa sadiri mo.”
Romans	13	10	An namomoot sa kapwa, dai magibo nin maraot sa saiyang kapwa. Kaya an pagkamoot iyo an kaotoban kan Katogonan.
Romans	13	11	Kaipuhan otobon na nindo iyan huli ta aram nindo na oras na tanganing magmata kita sa pagkakatorog. An satong kaligtasan mas harani na sato ki kaidto kan bago pa sana kitang magtubod.
Romans	13	12	Lihis na an banggi; uya na an aldaw. Ontokon ta na an gibo sa kadikloman dangan kuahon ta an armas nin kaliwanagan.
Romans	13	13	Mamuhay kitang matanos bilang mga tawong namumuhay sa liwanag; dai ta pagsayangon an oras nyato sa sobrang pag-orogma o irinoman, kapasloan o karigsokan, iriwal o ororihan.
Romans	13	14	Isulot nindo an armas na iyo si Jesu-Cristo asin dai nindo pagsunodon an mga kamawotan kan saindong laman.
Romans	14	1	Akoa nindo an tawong maluya sa pagtubod, alagad dai nindo siya pagdiskutiron dapit sa saiyang mga opinyon.
Romans	14	2	May tawong nagtutubod na pwede siyang magkakan nin maski ano, alagad may tawo na maluya sa pagtubod, kaya gulay sana an kinakakan.
Romans	14	3	An tawong nagkakakan nin maski ano, dai dapat mag-olog-olog sa tawong nagpipili nin kakanon; siring man an tawong nagpipili nin kakanon dai dapat maghukom sa tawong nagkakakan nin maski ano, huli ta an tawong ini inako nin Dios.
Romans	14	4	Siisay ka na mahukom sa sorogoon kan iba? An Kagurangnan niya sana an makakasabi kun siya maninigo o bako. Ibibilang siyang maninigo huli ta magigibo iyan saiya kan Kagurangnan.
Romans	14	5	May tawo na naghohona na an sarong aldaw mas mahalaga ki sa ibang mga aldaw, mantang may ibang naghohona na an gabos na aldaw parareho sana. An lambang saro dapat magkaigwa nin sadiring paninindogan sa saiyang isip.
Romans	14	6	An naglilihi nin aldaw, naglilihi sa pag-omaw sa Kagurangnan. An nagkakakan nin karne, nagkakakan kaiyan sa pag-omaw sa Kagurangnan, huli ta nagpapasalamat siya sa Dios para sa kakanon. An dai nagkakakan kaiyan, nag-omaw sa Kagurangnan asin nagpapasalamat sa Dios.
Romans	14	7	Mayo nin siisay man sato na nabubuhay para sa sadiri niya; mayo man satong nagagadan para sa sadiri niya sana.
Romans	14	8	Kun kita nabubuhay, nabubuhay kita para sa Kagurangnan; kun kita nagagadan, nagagadan kita para sa Kagurangnan. Kaya, mabuhay man kita o magadan, sadiri kita kan Kagurangnan.
Romans	14	9	Huli ta si Cristo nagadan asin nabuhay liwat tanganing magin Kagurangnan kan mga buhay saka kan mga gadan.
Romans	14	10	Kaya ika, na gulay sana an kinakakan, tadaw ta hinuhukoman mo an saimong tugang? Ika man na daing pinipiling kakanon, tadaw ta pinag-oolog-olog mo an saimong tugang? Kita gabos maatubang sa Dios tanganing hukoman niya.
Romans	14	11	Huli ta nasusurat, “Siring na ako an buhay na Dios, an sabi kan Kagurangnan, an lambang saro maluhod sa atubangan ko, an gabos magpapahayag na ako Dios.”
Romans	14	12	Kaya an lambang saro sato matao nin kwenta kan sadiri niyang buhay sa Dios.
Romans	14	13	Kaya dai na kita maghukom sa kapwa. Kundi maghingowa nanggad na dai magin dahelan nin pagkasingkog o pagkasala kan sarong tugang.
Romans	14	14	Dahel sa sakong pakisumaro sa Kagurangnan na Jesus, naniniwala ako na mayong kakanon na masasabing maati; alagad kun an sarong tawo nagtutubod na an siring na kakanon maati, an kakanon na iyan maati para saiya.
Romans	14	15	Kun nakukulogan mo an boot kan saimong tugang huli kan saimong kinakakan, an ginigibo mo bakong basado sa pagkamoot. Sa pagtubos saiya nagadan si Cristo, kaya dai mo siya pagraoton huli sana kan saimong kinakakan.
Romans	14	16	Ingatan nindo na an marahay para saindo dai pagsabihon na maraot kan iba.
Romans	14	17	Huli ta an Kahadean nin Dios dai nangangahulogan nin kakanon saka inomon, kundi katanosan, katoninongan asin kaogmahan sa Espiritu Santo.
Romans	14	18	An naglilingkod ki Cristo nin siring kaini, ikinakaogma nin Dios asin naooyonan kan mga tawo.
Romans	14	19	Kaya hingowahon ta an mga bagay na nagdadara nin katoninongan, asin nagtatabang sa pagpakosog kan pagtubod nin lambang saro.
Romans	14	20	Dai mo pagraoton an gibo nin Dios huli sana sa kakanon. Pwedeng kaonon an gabos na kakanon, alagad sala an magkakan nin anoman na magigin dahelan kan pagkasala nin iba.
Romans	14	21	An dapat mong gibohon iyo na dai ka magkakan nin karne, mag-inom nin arak o maggibo nin anoman na makakapakasala sa tugang mo.
Romans	14	22	Ika sana saka an Dios an dapat makaaram kan pagtubod mo dapit sa bagay na ini. Paladan an tawong dai pinagriribok kan saiyang konsyensya huli ta aram niyang tama an ginigibo niya.
Romans	14	23	Alagad an minakakan na nasa pagduwa-duwa, hinukoman na, huli ta bakong oyon sa pagtubod niya an saiyang ginigibo. An anoman na bakong napapatugmad sa pagtubod, kasalan.
Romans	15	1	Kitang mga makosog an pagtubod dapat magtabang sa mga maluya an pagtubod, asin bakong an sadiri ta sanang karahayan an isipon ta.
Romans	15	2	Dapat gibohon kan lambang saro sato an ikakaogma saka ikakarahay kan satong kapwa, nganing kumosog an pagtubod ninda.
Romans	15	3	Huli ta si Cristo dai naggibo kan ikakaogma niya, kundi siring sa nasusurat, “An mga pagduhagi saimo minahugpa sako.”
Romans	15	4	An gabos na nasa mga Kasuratan, isinurat nganing tukdoan kitang magkaigwa nin paglaom sa paagi nin pakatagal saka karangahan na itinatao sato kan mga Kasuratan.
Romans	15	5	Papangyarihon man logod nin Dios, na iyo an nagtatao nin pakatagal asin karangahan, na mamuhay kamong nagkakaoroyon sa pagsunod kan paarog ni Cristo Jesus,
Romans	15	6	tanganing kamo gabos sarabay na mag-omaw sa Dios asin Ama ni Jesu-Cristo na satong Kagurangnan.
Romans	15	7	Siring na kamo inako ni Cristo, siring man an gibohon nindo sa lambang saro para sa kamurawayan nin Dios.
Romans	15	8	Huli ta sinasabihan ko kamo, na si Cristo nagin sarong sorogoon kan mga Judio tanganing ipahiling na maimbod an Dios sa pag-otob kan panugang itinao niya sa mga ginikanan ninda,
Romans	15	9	asin tanganing omawon man kan mga pagano an Dios huli kan saiyang pagkamaheherakon. Siring sa nasusurat, “Kaya oomawon taka sa tahaw kan mga pagano; mag-aawit ako saimo nin mga kaomawan.”
Romans	15	10	Nasasabi pa sa kasuratan, “Mag-ogma kamo, mga pagano, kaiba kan banwaan nin Dios!”
Romans	15	11	Nasasabi man, “Omawon nindo an Kagurangnan, kamo gabos na pagano; omawon nindo siya, kamo gabos na mga nasyon!”
Romans	15	12	Si Isaias nagsabi man, “Maabot an sarong gikan ki Jesse sa pagsakop kan mga pagano; siya an paglalaoman ninda.”
Romans	15	13	Panoon logod kamo nin kaogmahan saka katoninongan kan Dios nin paglaom, sa saindong pagtubod saiya, tanganing mag-orog an saindong paglaom huli sa kapangyarihan kan Espiritu Santo.
Romans	15	14	Mga tugang, naniniwala ako na kamo talagang marahay na mga tawo, pano nin pakasabot asin tataong maghinulitan.
Romans	15	15	Alagad nagin pusoan ako sa surat kong ini dapit sa ibang mga bagay sa pagpagiromdom saindo. Nagin pusoan ako huli sa biyaya na itinao sako nin Dios,
Romans	15	16	na magin sorogoon ni Cristo Jesus sa mga pagano. Naglilingkod ako arog sa sarong padi na naghuhulit kan Marahay na Bareta hale sa Dios, tanganing an mga pagano magin sarong dolot na maaako nin Dios, dolot na kinonsagra saiya kan Espiritu Santo.
Romans	15	17	Kaya sa kaibahan ni Cristo Jesus pwede kong ipag-orgulyo an paglingkod ko sa Dios.
Romans	15	18	Huli ta dai ako mangangahas na magtaram nin anoman, pwera kan ginibo ni Cristo huli sako, tanganing madara kong magkuyog an mga pagano sa Dios sa paagi nin mga tataramon, mga gibo,
Romans	15	19	kapangyarihan nin mga milagro saka ngangalasan, asin kapangyarihan kan Espiritu nin Dios. Kaya ipinaghulit ko na an Marahay na Bareta dapit ki Cristo poon sa Jerusalem sagkod sa Ilirico.
Romans	15	20	An danay kong mawot iyo an paghulit kan Marahay na Bareta sa mga lugar na dai pa lamang midbid si Cristo tanganing dai ko matugdokan an tinugdokan na nin iba.
Romans	15	21	Siring sa nasusurat, “Idtong mga dai pa lamang nasasabihan dapit saiya, makakahiling; asin idtong mga dai pa lamang nakakadangog dapit saiya, makakasabot.”
Romans	15	22	Iyan an dahelan kun tadaw ta parati akong naoolang sa pagdalaw saindo.
Romans	15	23	Alagad ngunyan na tapos na an trabaho ko sa mga rehiyon na ini, asin huli ta haloy ko nang minawot na magdiyan saindo,
Romans	15	24	linalaom kong mahiling kamo pagpasiring ko sa Espanya. Pakatapos na masongko ko kamo nin halipot na panahon, linalaom ko na tatabangan man nindo ako sa sakong pagbyahe pasiring sa Espanya.
Romans	15	25	Alagad ngunyan maduman ako sa Jerusalem sa pagdara nin tabang sa mga banal duman,
Romans	15	26	huli ta an mga simbahan sa Macedonia saka sa Grecia nagkasararo na magtao nin tabang sa mga dukhang kaayon sa simbahan sa Jerusalem.
Romans	15	27	Maogma sindang nagtao. An totoo dapat sindang magtabang sa mga Judio huli ta hinirasan man sinda kaini nin mga espiritwal na bendisyon. Kaya dapat na hirasan man ninda an mga Judio kan saindang mga materyal na bendisyon.
Romans	15	28	Pakatapos kong gibohon ini asin ikatao sainda an limos, mahapit ako diyan saindo bago ako magduman sa Espanya.
Romans	15	29	Aram kong pag-abot ko, dara ko an mga bendisyon na hale ki Cristo.
Romans	15	30	Nakikimaherak ako saindo, mga tugang, nin huli sa Kagurangnan tang Jesu-Cristo asin sa pagkamoot kan Espiritu Santo, na mamibi kita sa Dios para sako.
Romans	15	31	Hagadon nindo saiya na iligtas ako sa mga bakong paratubod sa Judea, dangan maoyonan logod kan mga banal sa Jerusalem an sakong paglingkod.
Romans	15	32	Kun boot nin Dios, maabot ako saindong pano nin kaogmahan, dangan makapagpapahingalo ako sa kaibahan nindo.
Romans	15	33	Mapasaindo logod gabos an Dios nin katoninongan. Amen.
Romans	16	1	Ipinapamidbid ko saindo si Febe, na sarong diakonisa sa simbahan sa Cencrea.
Romans	16	2	Akoa nindo siya nin marahay huli sa Kagurangnan, siring sa dapat gibohon kan mga tugang sa pagtubod. Tabangan nindo siya sa anoman na pangangaipo niya huli ta kadakul kan tinabangan niya, asin ako saro sainda.
Romans	16	3	Ikomusta nindo ako ki Priscila saka ki Aquila na kapwa ko mga paralingkod ki Cristo Jesus.
Romans	16	4	Ibinugtak ninda sa pag-alaman an saindang buhay ngani sana akong ikaligtas; kaya nagpapasalamat ako sainda—bako sanang ako, kundi an gabos na simbahan kan mga pagano.
Romans	16	5	Ikomusta man nindo ako sa simbahan na nagtitiripon sa harong ni Priscila saka Aquila. Kinokomusta ko si Epeneto, an namomotan kong katood, na iyo an enot na nagtubod ki Cristo sa Asia.
Romans	16	6	Kinokomusta ko si Maria na nagtrabaho nin maigot para saindo.
Romans	16	7	Komusta man ki Andronico asin ki Junias, mga kapwa ko Judio na nabilanggo kaiba ko; midbid sindang marahay kan mga apostol, asin enot sinda sako na nagtubod ki Cristo.
Romans	16	8	Kinokomusta ko si Ampliato, an namomotan kong katood sa Kagurangnan.
Romans	16	9	Komusta man ki Urbano, an kapwa ta paralingkod ki Cristo, saka sa namomotan kong si Estaquis.
Romans	16	10	Komusta ki Apeles na napatunayan na maimbod ki Cristo, siring man sa pamilya ni Aristobulo.
Romans	16	11	Ikomusta nindo ako ki Herodion na kapwa ko Judio, saka sa pamilya ni Narciso na nagtutubod sa Kagurangnan.
Romans	16	12	Kinokomusta ko si Trifena saka si Trifosa, na naglilingkod sa Kagurangnan, siring man sa sakong namomotan na tugang na si Persida, na kadakul an ginibo para sa Kagurangnan.
Romans	16	13	Kinokomusta ko si Rufo, an piniling paralingkod kan Kagurangnan, saka sa saiyang ina, na nagin garo tunay ko man sanang ina.
Romans	16	14	Komusta man ki Asincrito, Flegonte, Hermes, Patrobas, Hermas asin sa ibang mga tugang na kaiba ninda.
Romans	16	15	Komusta ki Filologo, Julia, Nereo asin sa tugang niyang babae, ki Olimpas, patin sa gabos na tugang sa pagtubod na kaiba ninda.
Romans	16	16	Magkinomustahan kamo sa banal na hadok. An gabos na simbahan nin mga paratubod ki Cristo nangongomusta saindo.
Romans	16	17	Mga tugang, nakikimaherak ako saindo na mag-ingat kamo sa mga tawong ginigikanan nin pagkabaranga saka nin mga kaolangan sa katukdoan na nanodan nindo. Maglikay kamo sainda.
Romans	16	18	An mga siring na tawo bakong sa satong Kagurangnan naglilingkod, kundi nagpaparaisip sana kan saindang tulak. Dinadaya ninda an mga tawong inosente, sa paagi kan saindang magayon asin marahay pagdangogon na mga tataramon.
Romans	16	19	Bantog sa gabos an pagkuyog nindo sa Marahay na Bareta asin ikinaoogma ko kamo. Mawot ko na kamo magin madonong sa mga bagay na marahay, asin inosente sa mga bagay na maraot.
Romans	16	20	Dai na mahahaloy, roronoton kan Dios nin katoninongan si Satanas sa irarom kan saindong bitis. Mapasaindo logod an biyaya kan satong Kagurangnan na Jesus.
Romans	16	21	Ipinapakomusta kamo diyan ni Timoteo na kaiba ko sa paglingkod, siring man ni Lucio, ni Jason, asin ni Sosipater, na mga kapwa ko Judio.
Romans	16	22	Ako, si Tercio, an pinasurat kan surat na ini, nangongomusta man saindo sa ngaran nin Kagurangnan.
Romans	16	23	Si Gayo, kagsadiri kan harong na sinasakatan ko asin pinagtitiriponan kan simbahan, si Erasto, an tesorero kan syudad, si Cuarto na satong tugang, nangongomusta man saindo.
Romans	16	24	Mapasaindo logod an biyaya kan satong Kagurangnan na Jesu-Cristo. Amen.
Romans	16	25	Omawon ta an Dios na iyo an nagpapakosog kan saindong pagtubod, sosog sa Marahay na Bareta dapit ki Jesu-Cristo na ipinaghuhulit ko, asin sosog sa kapahayagan kan misteryo na tinago nin Dios sa haloy nang panahon.
Romans	16	26	Alagad ngunyan, ipinahayag na iyan sa paagi kan mga kasuratan kan mga propeta, sosog sa pagboot kan mayong kapinonan asin mayong kataposan na Dios. An misteryong iyan ipinamidbid ngunyan sa gabos na nasyon tanganing magtubod sinda saka magkuyog.
Romans	16	27	Kamurawayan sa iyo-iyo sanang Dios na madonong sa gabos, huli ki Jesu-Cristo sagkod pa man! Amen.
Romans	2	1	Kaya, katood ko, dawa siisay ka pa, mayo ka nin dahelan na maghukom sa iba. Sa paghukom mo sa iba, kinokondenar mo man an sadiri mo, huli ta ika na naghuhukom minagibo man kan gibo ninda.
Romans	2	2	Aram tang tama an Dios sa paghukom sa mga tawong arog kaiyan an gibo.
Romans	2	3	Naghohona ka katood ko, na makakadulag ka sa paghukom nin Dios kun hukoman mo an naggigibo nin sala, na ginigibo mo man?
Romans	2	4	O tibaad hinahaboan mo an saiyang dakulang pagkamaboot, pagkamatinios asin pagkapasensyoso? Dai mo aram na maboot siya saimo huli ta boot ka niyang magbakle?
Romans	2	5	Alagad huli sa katagasan kan saimong puso asin dai pagsolsol, pinapagabat mo an padusa saimo sa Aldaw na ipahayag an kaanggotan asin an matanos na paghukom nin Dios.
Romans	2	6	Babalosan nin Dios an lambang saro sosog sa saiyang gibo.
Romans	2	7	An mga tawong padagos na naggigibo nin marahay, saka naghahanap nin kamurawayan, nin kaomawan asin buhay na daing kagadanan, tatawan nin Dios nin buhay na daing kataposan.
Romans	2	8	Alagad an mga tawo na sadiring karahayan sana an iniisip asin habong magmidbid kan tama, huli ta mas sinusunod ninda an sala, maako kan makuring kaanggotan nin Dios.
Romans	2	9	Sakit saka dusa an aakoon kan gabos na tawong maraot an gibo, enot an mga Judio, dangan an mga Griyego.
Romans	2	10	Alagad kamurawayan, kaomawan, asin katoninongan an itatao nin Dios sa gabos na naggigibo nin marahay, enot sa mga Judio, dangan sa mga Griyego.
Romans	2	11	Huli ta an Dios mayo nin pinapalaen.
Romans	2	12	An gabos na nagkakasala na bakong sakop kan Katogonan ni Moises, magagadan na suhay sa Katogonan. An gabos na nagkakasala na sakop kan Katogonan, huhukoman sosog sa Katogonan.
Romans	2	13	Huli ta bakong sa pagdangog kan Katogonan ginigibong matanos nin Dios an tawo, kundi huli sa pag-otob kan ipinagboboot kaiyan.
Romans	2	14	An mga pagano mayo kan Katogonan ni Moises, alagad kun an ginigibo ninda sosog sa nasasabi sa Katogonan, idto nagigin katogonan para sainda, maski mayo sinda kan Katogonan.
Romans	2	15	An mga gawe ninda nagpapahiling na nakasurat sa puso ninda an ipinagboboot kan Katogonan. Pinapatunayan man iyan kan konsyensya ninda, huli ta kun minsan binabasol sinda kan saindang pag-isip asin kun minsan sinusurog sinda.
Romans	2	16	Mangyayari ini sa Aldaw na hukoman nin Dios sa paagi ni Jesu-Cristo an mga hilom na iniisip kan tawo, sosog sa Marahay na Bareta na ipinaghuhulit ko.
Romans	2	17	Sinasabi mong saro kang Judio, nananarig ka sa Katogonan ni Moises saka ipinag-oorgulyo mo an relasyon mo sa Dios.
Romans	2	18	Aram mo an kabotan nin Dios; nanodan mo man sa Katogonan an pagpili kan tama.
Romans	2	19	Naghohona ka na parakabit ka nin buta asin ilaw para sa mga nasa kadikloman;
Romans	2	20	na parasagwe ka kan mga lolong saka paratukdo kan mga mangmang. Bilog an paglaom mo na anoman an sabihon mo totoo, huli ta tatao ka kan Katogonan.
Romans	2	21	Nagtutukdo ka sa iba, tadaw ta dai mo tukdoan an sadiri mo? Naghuhulit kang, “Dai ka maghabon” alagad ika, dai naghahabon?
Romans	2	22	Nagsasabi kang, “Dai ka magdorog sa bako mong agom” alagad ika, dai ka nakikidorog sa bako mong agom? Nauuyam ka sa mga dios-dios, alagad tadaw ta pinaghahabonan mo an mga templo?
Romans	2	23	Ipinaghahambog mo na igwa ka kan katogonan, alagad tadaw ta dai mo ginagalangan an Dios sa paglapas mo kan katogonan niya?
Romans	2	24	Nasasabi sa kasuratan, “Dahel saindong mga Judio, an Dios pinapakaraot kan mga pagano.”
Romans	2	25	An pagkaniserkomsisyonado mo may halaga sana kun kinukuyog mo an Katogonan, alagad kun dai mo iyan kinukuyog, garo ka man sana bakong serkomsisyonado.
Romans	2	26	Kun an dai sinerkomsisyon nagkukuyog kan Katogonan, bakong ibibilang siya nin Dios na garo siyang serkomsisyonado?
Romans	2	27	Kaya kamong mga sinerkomsisyon na igwang nakasurat na Katogonan alagad naglalapas kaiyan, kokondenaron kan mga bakong serkomsisyonado na nagkukuyog kan Katogonan.
Romans	2	28	An pagigin tunay na Judio nin sarong tawo bakong huli ta igwa siya nin tanda sa hawak; dai siya nagigin tunay na serkomsisyonado huli ta sinerkomsisyon siya sa laman.
Romans	2	29	Kundi, an tunay na Judio iyo an Judio sa puso; an tunay na pagkaniserkomsisyon iyo an pagkaniserkomsisyon sa boot, sosog sa Espiritu Santo asin bakong sa nakasurat na Katogonan. An tawong siring kaiyan inoomaw nin Dios, bako nin tawo.
Romans	3	1	Kun siring, ano an karahayan kan pagigin sarong Judio sa pagano? May halaga daw an pagigin pagkaniserkomsisyonado?
Romans	3	2	Kadakul! Enot, sa mga Judio ipinaniwala nin Dios an saiyang mensahe.
Romans	3	3	Ano kun igwa sa saindang dai nagin maimbod? Magigin dahelan daw iyan na dai na magigin maimbod an Dios?
Romans	3	4	Bako! Maski magin putikon an gabos na tawo, danay na magigin totoo an Dios, siring sa nasusurat, “Kaipuhan mahiling na tama ka; kun hukoman ka kaipuhan manggana ka.”
Romans	3	5	Alagad ano an sasabihon ta kun an sala tang gibo iyo mismo an nagpapahayag na tama an Dios? Masabi daw kita na bakong tama an Dios sa pagpadusa sato? (Siring an kaisipan nin tawo.)
Romans	3	6	Dai! Huli ta kun an Dios bakong matanos, paano niya huhukoman an kinaban?
Romans	3	7	Alagad kun sa paagi kan pagputik ko, orog na mahihiling an pagigin totoo nin Dios, asin orog na magtatao saiya nin kaomawan, tadaw ta kinokondenar pa niya ako bilang sarong parakasala?
Romans	3	8	Tadaw ta dai kita maggibo nin maraot tanganing lumataw an marahay? Ini daa an itinutukdo ko, an sabi kan nagkapirang nagpapakaraot sako! Alagad an mga tawong iyan maninigong kondenaron.
Romans	3	9	Ano palan? Mas marahay daw an kamugtakan tang mga Judio ki sa iba? Bako nanggad! Pinatunayan ko, na an gabos na tawo, Judio o bako, anas nasa irarom kan kapangyarihan nin kasalan.
Romans	3	10	Siring sa nasusurat, “Mayo nin sarong tawo na matanos,
Romans	3	11	mayo ni sarong nakakasabot, o naghahanap sa Dios.
Romans	3	12	Gabos sinda nagbaya sa Dios, gabos nagkasala. Mayong naggigibo nin marahay, mayo maski saro.
Romans	3	13	An saindang halonan sarong bukas na lulubngan, ginagamit ninda an saindang dila sa pagdaya. Mga mararang tataramon, na garo rara nin halas, an nagluluwas sa saindang ngoso;
Romans	3	14	pano nin muda asin malalanit na tataramon an ngabil ninda.
Romans	3	15	Marikas sinda sa pagkulog saka sa paggadan.
Romans	3	16	kalaglagan asin kasakitan an walat ninda saen man sinda magduman.
Romans	3	17	Dai sinda tatao kan dalan nin katoninongan,
Romans	3	18	ni nakanood na matakot sa Dios.”
Romans	3	19	Ngunyan aram tang an nasasabi sa Katogonan gabos ipinapanongod sa mga tawong nasasakopan kan Katogonan, tanganing mayo nanggad nin dahelan an siisay man, asin tanganing an bilog na kinaban iatubang sa paghukom nin Dios.
Romans	3	20	Huli ta mayo nin siisay man na magigin matanos sa Dios huli sana sa pagsunod kan Katogonan; an Katogonan iyo an nagpapamidbid sa tawo na siya nagkasala.
Romans	3	21	Alagad ipinahayag na ngunyan kun paano nin Dios pinangagin matanos an tawo saiya. Iyan bakong sa paagi nin Katogonan, maski an Katogonan asin an mga propeta nagpatotoo dapit kaiyan.
Romans	3	22	Pinangagin matanos nin Dios an tawo sa paagi kan pagtubod ninda ki Jesu-Cristo. Ginibo iyan nin Dios sa gabos na nagtutubod ki Cristo. Mayo nin kalaenan an gabos na tawo,
Romans	3	23	huli ta an gabos nagkasala asin harayo sa kamurawayan nin Dios.
Romans	3	24	Alagad huli sa biyaya na itinao nin Dios, an gabos pinangagin matanos niya sa saiya sa paagi ni Jesu-Cristo na nagtubos sainda.
Romans	3	25-26	Idinolot nin Dios si Jesu-Cristo, na sa pagpabulos niya kan saiyang dugo, siya an nagin dalan sa kapatawadan nin mga kasalan kan mga nagtutubod saiya. Ginibo ini nin Dios sa pagpahiling na siya matanos. Kaidto, matinios siya asin pinagpasipara niya an mga kasalan kan mga tawo. Alagad ngunyan, huhukoman niya an saindang mga kasalan tanganing ipamidbid an saiyang katanosan. Sa paaging ini mahihiling na siya matanos asin na pinapangagin niyang matanos sa saiya an mga tawong nagtutubod ki Jesu-Cristo.
Romans	3	27	Kaya ano an ipinag-oorgulyo ta? Mayo! Tano ta mayo? Ini daw huli ta nagkukuyog kita kan Katogonan? Bako, kundi huli ta nagtutubod kita ki Jesus.
Romans	3	28	Kaya an tawo pinapangagin matanos nin Dios sa saiya sa paagi nin pagtubod, bakong huli sa pagkuyog kan Katogonan.
Romans	3	29	Ano an Dios, Dios sana kan mga Judio? Bakong Dios man siya kan mga pagano? Iyo baga.
Romans	3	30	Saro sana an Dios; gigibohon niyang magin matanos sa saiya an mga Judio huli sa pagtubod ninda, siring man an mga pagano.
Romans	3	31	Isinisikwal ta na daw an Katogonan huli sa pagtubod na ini? Dai; kundi pinapakosog ta iyan.
Romans	4	1	Ano naman an masasabi ta dapit ki Abraham na ginikanan kan samong rasa?
Romans	4	2	Kun pinangagin siyang matanos nin Dios huli sa saiyang mga ginibo, igwa kutana siya nin ipag-oorgulyo. Alagad dai siya makakapag-orgulyo sa atubang nin Dios.
Romans	4	3	Nasasabi sa kasuratan, “Si Abraham nagtubod sa Dios, asin huli kan pagtubod niyang iyan, inako siya nin Dios bilang matanos.”
Romans	4	4	An itinatandan sa tawong nagtatrabaho dai ibinibilang na regalo kundi bayad saiya.
Romans	4	5	Alagad an dai nagsasarig sa mga gibo niya, kundi nagtutubod sa Dios na nagtatao nin katanosan sa sarong parakasala, pinapangagin matanos nin Dios sa saiya huli sa saiyang pagtubod.
Romans	4	6	Iyo ini an boot sabihon ni David kan sabihon niya na paladan an tawong inaako nin Dios bilang matanos bakong huli sa anoman na gibo kan tawong iyan:
Romans	4	7	“Paladan idtong pinatawad an mga katampalasan; idtong pinatawad an mga kasalan!
Romans	4	8	Paladan an tawo na an mga kasalan dai na sisingilon nin Kagurangnan!”
Romans	4	9	An kapaladan daw na ini para sa mga sinerkomsisyon sana? Bako! Para man iyan sa mga dai sinerkomsisyon. An sinabi ta sosog sa kasuratan, “Si Abraham nagtubod sa Dios, asin huli kaiyan inako siya nin Dios bilang matanos.”
Romans	4	10	Kasuarin ini nangyari? Bago siya sinerkomsisyon o pakatapos? Nangyari ini bago siya sinerkomsisyon, bakong pakatapos.
Romans	4	11	An pagkaniserkomsisyonado niya tanda na inako siya nin Dios na matanos huli kan pagtubod niya bago pa siya sinerkomsisyon. An katuyohan iyo na siya an magigin ama kan gabos na nagtutubod sa Dios na inaako nin Dios na matanos, maski dai sinda sinerkomsisyon.
Romans	4	12	Si Abraham ama man kan mga sinerkomsisyon; an boot sabihon kaini, bako sanang mga sinerkomsisyon kundi mga namumuhay sosog sa paarog nin pagtubod na ipinahiling kan samong ama na si Abraham bago siya sinerkomsisyon.
Romans	4	13	Ipinanuga nin Dios ki Abraham saka sa saiyang kapagarakian na aakoon ninda an kinaban bilang pamana, bakong huli ta si Abraham nagkuyog kan Katogonan, kundi huli ta nagtubod siya sa Dios asin inako nin Dios bilang matanos.
Romans	4	14	Kun an mga nag-ootob kan Katogonan iyo an tatawan nin pamana, mayo nin pakinabang an pagtubod nin tawo asin mayo nin halaga an panuga nin Dios.
Romans	4	15	An Katogonan nagdadara kan padusa; alagad kun mayo nin katogonan, mayo man nin paglapas kaiyan.
Romans	4	16	Kaya an pagtubod iyo an binasaran kan panuga, tanganing an panugang iyan garantisadong magin regalo nin Dios para sa gabos na kapagarakian ni Abraham—bako sanang para sa mga nag-ootob kan Katogonan, kundi para man sa mga nagtutubod arog ki Abraham. Siya an ama nyato gabos,
Romans	4	17	siring sa nasusurat, “Ginibo takang ama nin dakul na nasyon.” Kun siring, marahay an panuga huli ta hale iyan sa Dios na pinagtutubod ni Abraham—siya an Dios na nagbubuhay liwat sa mga gadan asin nagboboot na mabuhay an mga dai pa lamang nabuhay.
Romans	4	18	Nagtubod si Abraham saka naglaom, maski mayo nang paglaom, kaya siya nagin “ama nin dakul na nasyon.” Siring sa sinabi saiya, “An saimong kapagarakian magigin dakul arog kan mga bitoon.”
Romans	4	19	Masanggatos na kaidto an edad niya, alagad dai nagluya an saiyang pagtubod, dawa aram niyang maluya na an saiyang hawak asin aram man niya na si Sara baog.
Romans	4	20	Dai nagluya an saiyang pagtubod manongod sa panuga nin Dios. Nagin makosog siya sa pagtubod asin inomaw niya an Dios.
Romans	4	21	Aram niyang magigibo nin Dios an ipinanuga saiya.
Romans	4	22	Kaya huli kan pagtubod ni Abraham, “inako siya nin Dios bilang matanos.”
Romans	4	23	An mga tataramon na “inako siya nin Dios bilang matanos” isinurat bakong para ki Abraham sana,
Romans	4	24	kundi para man sato na mga nagtutubod sa Dios na iyo an nagbuhay liwat ki Jesus na Kagurangnan ta.
Romans	4	25	Ginadan si Jesus huli kan satong mga kasalan, asin binuhay siya liwat tanganing magin matanos kita sa Dios.
Romans	5	1	Kaya huli ta pinangagin kitang matanos nin Dios huli sa pagtubod, igwa kita nin katoninongan saiya huli ki Jesu-Cristo na satong Kagurangnan.
Romans	5	2	Huli saiya, nakamtan ta an biyaya nin Dios na satong namamatean ngunyan. Kaya nag-oogma kita sa paglaom na magkakaigwa kita nin kahirasan sa kamurawayan nin Dios.
Romans	5	3	Nag-oogma man kita sa satong mga kasakitan huli ta aram ta na an kasakitan nagbubunga nin pakatagal,
Romans	5	4	asin an pakatagal nagbubunga nin pag-oyon nin Dios, asin an pag-oyon nin Dios nagbubunga nin paglaom.
Romans	5	5	Dai kita pinapasopog kan paglaom na ini, huli ta pinano nin Dios an satong mga puso kan saiyang pagkamoot sa paagi kan Espiritu Santo na itinao niya sato.
Romans	5	6	Kan kita mga maluya pa, nagadan si Cristo para sa mga makasalan, sa panahon na itinalaan nin Dios.
Romans	5	7	Masakit an magpagadan para sa sarong matanos na tawo, alagad pwedeng may mangahas na magdusay nin buhay para sa tawong marahay.
Romans	5	8	Alagad ipinahiling nin Dios an saiyang dakulang pagkamoot sato kan si Jesus nagadan para sato kan kita mga parakasala pa!
Romans	5	9	Ngunyan na pinangagin matanos kita sa Dios huli sa saiyang dugo, orog pa niya kitang ililigtas sa kaanggotan nin Dios.
Romans	5	10	Dati mga kaiwal kita nin Dios, alagad ngunyan nagin katood na niya kita dahel kan pagkagadan kan saiyang Aki. Kaya ngunyan, orog na kitang ligtas huli ta buhay si Cristo.
Romans	5	11	Bako sana iyan, nag-oogma kita sa Dios huli sa Kagurangnan tang si Jesu-Cristo, na dahel saiya kita naging katood nin Dios.
Romans	5	12	An kasalan nakalaog sa kinaban sa paagi nin sarong tawo; asin an kagadanan, huli kan kasalan niya. Kaya nakalakop an kagadanan sa gabos na tawo, huli ta nagkasala an gabos.
Romans	5	13	Bago itinao an Katogonan, yaon na an kasalan sa kinaban; alagad huli ta mayo nin katogonan, mayo man nin ibinibilang na kasalan.
Romans	5	14	Alagad naghade an kagadanan magpoon ki Adan sagkod ki Moises, maski sa mga dai nagkasala nin arog kan kasalan ni Adan. Si Adan anino kan sarong maabot.
Romans	5	15	Alagad bakong magkapareho an duwang ini, huli ta an regalo nin Dios laen nin marahay sa kasalan ni Adan. Totoong dakul na tawo an nagadan huli sa pagkagadan ni Adan. Alagad mas mapangyari an biyaya nin Dios asin an saiyang regalo sa paagi kan biyaya kan sarong tawo, si Jesu-Cristo.
Romans	5	16	Bako man magkapareho an regalo nin Dios saka an bunga kan kasalan ni Adan. Padusa an nagin bunga kan paglapas ni Adan, alagad maski kadakul na kasalan an ginibo kan mga tawo, kapatawadan an nagin bunga kan regalo nin Dios.
Romans	5	17	Totoo na huli sa kasalan kan sarong tawo, naghade an kagadanan; alagad huli sa ginibo kan saro man na tawo, si Jesu-Cristo, orog an makakamtan kan mga tawong nagin matanos sa Dios saka nag-ako kan saiyang nagsusupay na biyaya. Sinda maghahade sa buhay sa paagi ni Jesu-Cristo.
Romans	5	18	Kaya siring na huli sa kasalan nin sarong tawo sinilotan an gabos, dahel man sa matanos na gibo nin sarong tawo, an gabos kinalda sa kasalan dangan nagkaigwa nin buhay.
Romans	5	19	Kun huli kan pagsuhay nin sarong tawo, kadakul kan nagin parakasala; dahel man kan pagkuyog nin sarong tawo, dakul an magigin matanos sa Dios.
Romans	5	20	An Katogonan itinao tanganing dugangan an kasalan; alagad mantang nagdadagdag an kasalan, nag-oorog man an biyaya nin Dios.
Romans	5	21	Kaya siring na an kasalan nagdara nin kagadanan, an biyaya nin Dios nagdara sato, na mga pinangagin matanos, nin buhay na daing kataposan sa paagi ni Jesu-Cristo na satong Kagurangnan.
Romans	6	1	Kaya ano an sasabihon ta? Magpapadagos daw kita sa pagkasala tanganing orog na magdakul an biyaya nin Dios?
Romans	6	2	Dai! Gadan na kita sa kasalan kaya paano pa kita mabubuhay diyan?
Romans	6	3	Dai nindo aram na kitang mga binunyagan ki Cristo Jesus, binunyagan man sa saiyang kagadanan?
Romans	6	4	Kaya ilinubong kita kaiba ni Cristo sa paagi kan bunyag sa kagadanan, tanganing arog saiya na binuhay liwat kan kamurawayan kan Ama, kita man pwedeng magkaigwa nin bagong buhay.
Romans	6	5	Huli ta kun nakisumaro kita ki Cristo sa kagadanan na arog kan kagadanan niya, siring man, makikisumaro kita saiya sa pagkabuhay liwat na arog kan pagkabuhay niya liwat.
Romans	6	6	Aram ta na an dati tang pagkatawo ipinako sa krus kaiba ni Cristo, tanganing malaglag an makasalan na hawak asin dai na kita magin oripon nin kasalan.
Romans	6	7	Huli ta an tawong gadan na, talingkas sa kapangyarihan kan kasalan.
Romans	6	8	Kun kita nagadan kaiba ni Cristo, nananarig kita na mabubuhay man kita kaiba niya,
Romans	6	9	huli ta aram ta na si Cristo binuhay liwat asin dai na nanggad magagadan; mayo nang kapangyarihan saiya an kagadanan.
Romans	6	10	Kan magadan si Cristo makasaro sana siyang nagadan para sa kasalan; alagad an buhay niya ngunyan, buhay para sa Dios.
Romans	6	11	Kaya ibilang man nindong kamo gadan sa kasalan alagad buhay sa Dios, huli ki Cristo Jesus.
Romans	6	12	Dai na nindo tugotan na maghade an kasalan sa saindong hawak na magagadanon, tanganing dai kamo magkuyog kan mga kamawotan kaiyan.
Romans	6	13	Dai nindo ipaghunod an anoman na kabtang kan saindong hawak sa kasalan bilang kasangkapan sa paggibo nin karatan, kundi idusay nindo an saindong buhay sa Dios bilang mga tawong nagadan alagad binuhay liwat. Idolot nindo saiya an bilog nindong buhay bilang kasangkapan sa paggibo nin katanosan.
Romans	6	14	Dai kamo dapat na magpasakop sa kasalan, huli ta bako na kamong nabubuhay sa irarom kan katogonan kundi sa irarom kan biyaya nin Dios.
Romans	6	15	Kun siring, ano palan? Magkasala daw kita huli ta bako na kita nasa irarom kan katogonan kundi nasa irarom na kan biyaya nin Dios? Dai!
Romans	6	16	Aram nindo na kun magpaoripon kamo, sakop kamo kan kagurangnan nindo asin an pagboot niya an kinukuyog nindo. Kun sa kasalan kamo magpaoripon, madara iyan saindo sa kagadanan; kun sa pagkamakinuyog-kuyog, madara iyan saindo sa katanosan.
Romans	6	17	Totoo na kamo mga oripon kaidto kan kasalan, alagad salamat sa Dios ta ngunyan nagkukuyog na kamo nin tudok sa puso kan mga katukdoan na inako nindo.
Romans	6	18	Pinatalingkas kamo sa kasalan asin nagin mga oripon nin katanosan. (
Romans	6	19	Mga simpleng tataramon sana an ginagamit ko huli kan saindong kaluyahan.) Kun kaidto ihinunod nindo an saindong hawak sa mga kadustaan saka nagin orog kamo karaot, ngunyan kaipuhan idusay nindo an saindong hawak sa katanosan para sa mga banal na katuyohan.
Romans	6	20	Kan kamo mga oripon pa nin kasalan, bako kamong sakop kan katanosan.
Romans	6	21	Alagad anong karahayan an nakua nindo sa paggibo kan mga bagay na idto na ngunyan ikinakasopog nindo? An bunga kan mga bagay na idto, kagadanan!
Romans	6	22	Ngunyan na talingkas na kamo sa kasalan asin nagin mga oripon nin Dios, nag-aako na kamo nin kabanalan na an bunga, buhay na mayong kataposan.
Romans	6	23	Huli ta an kabayadan nin kasalan iyo an kagadanan; alagad an regalo nin Dios iyo an buhay na mayong kataposan ki Cristo Jesus na satong Kagurangnan.
Romans	7	1	Mga tugang, aram nindo an togon, kaya nasasabotan nindo na an sarong tawo sakop kan togon sagkod sana na siya nabubuhay.
Romans	7	2	Kaya sosog sa togon, an sarong babae sakop kan agom niya sagkod na buhay ini; alagad kun gadan na an lalaki, an agom na babae bako nang sakop kan togon na nagbugkos saiya.
Romans	7	3	Kaya kun makisaro siya sa ibang lalaki mantang buhay pa an agom, nagkakasala siya nin adulteryo. Alagad kun gadan na an agom kan babae, dangan nagpaagom giraray siya, dai siya nagkakasala nin adulteryo, huli ta bako na siyang sakop kan togon.
Romans	7	4	Siring man, mga tugang, ligtas na kamo sa kapangyarihan kan Katogonan—huli ta kabtang kamo kan hawak ni Cristo; asin ngunyan sadiri na kamo ni Cristo na nabuhay liwat tanganing magin mahalaga kita sa paglingkod sa Dios.
Romans	7	5	Huli ta kan kita nabubuhay pa sosog sa laman, an satong makasalan na mga kamawotan na pinukaw kan Katogonan aktibong marahay sa satuya asin ini nagbubunga nin kagadanan.
Romans	7	6	Alagad ngunyan ligtas na kita sa Katogonan; ligtas sa kapangyarihan kan nag-oripon sato. Kaya ngunyan naglilingkod kita sa Dios, sosog sa bagong buhay nin Espiritu, bakong sosog sa daan na buhay kan nakasurat na katogonan.
Romans	7	7	Masabi daw kita na maraot an Katogonan? Dai nanggad! An Katogonan an nagpaliwanag sako kun ano an kasalan. Kun dai sinabi sa Katogonan an “Dai ka maara sa anoman na bakong saimo,” dai ko kutana maaraman kun ano an pagkaara.
Romans	7	8	Alagad dahel sa togon na iyan nagkaigwa nin oportunidad an kasalan na pukawon sako an gabos na klase nin pagkaara. Kun mayo nin Katogonan, gadan an kasalan.
Romans	7	9	Kaidtong mayo nin katogonan, buhay ako. Kan igwa na kan togon, nagkaigwa nin buhay an kasalan, asin ako an nagadan.
Romans	7	10	Kaya an togon na an katuyohan iyo an magtao nin buhay, nagin kagadanan logod para sako.
Romans	7	11	Huli ta nagkaigwa nin oportunidad an kasalan dahel kan togon; dinaya ako kan kasalan saka ginadan sa paagi kan togon na iyan.
Romans	7	12	Kaya banal an Katogonan, asin banal man an togon, tama saka marahay.
Romans	7	13	Nangangahulogan daw iyan na an marahay nagin dahelan kan sakong kagadanan? Dai! An kasalan an nagin dahelan kan sakong kagadanan sa paagi kan karahayan, tanganing ikapahiling an tunay na kolor kan kasalan. Kaya sa paagi nin togon ipinapahiling na maraot na gayo an kasalan.
Romans	7	14	Aram ta na an Katogonan espiritwal; alagad ako tawo, oripon nin kasalan.
Romans	7	15	Dai ko nasasabotan kun tadaw ta arog kaini an gibo ko. Dai ko ginigibo an boot kong gibohon kundi idtong ikinakaongis ko.
Romans	7	16	Ngunyan, kun ginigibo ko an habo kong gibohon, nagpapahiling iyan na oyon ako na an Katogonan tama.
Romans	7	17	Kaya bako nang ako an naggigibo kan bagay na ini kundi an kasalan na yaon sako.
Romans	7	18	Aram ko na mayong marahay na yaon sako, boot sabihon, sa sakong laman. Huli ta maski boot kong maggibo nin marahay, dai ko iyan nagigibo.
Romans	7	19	Embes na gibohon ko an marahay na boot ko, an maraot logod na habo ko iyo an ginigibo ko.
Romans	7	20	Kun ginigibo ko an habo kong gibohon, nangangahulogan iyan na bako na ako an naggigibo kaiyan, kundi an kasalan na yaon sako.
Romans	7	21	Nasabotan ko na an nangyayari sako iyo ini: kun boot kong maggibo nin marahay, an maraot harani sako.
Romans	7	22	Sa puso ko, maogma kong sinusunod an katogonan nin Dios.
Romans	7	23	Alagad nahihiling ko sa sakong hawak na may ibang katogonan na minasalungat sa katogonan na nasa boot ko. Huli kaiyan, nagigin akong bilanggo sa katogonan nin kasalan na nag-eerok sa hawak ko.
Romans	7	24	Herak man sako! Siisay an makalda sako sa hawak na ini na minadara sako sa kagadanan?
Romans	7	25	Salamat sa Dios na nagkalda sako sa paagi ni Jesu-Cristo na satong Kagurangnan! Kaya ini ngunyan an kamugtakan ko: inootob ko an katogonan nin Dios sa isip sana, alagad an sakong laman nagsusunod sa katogonan nin kasalan.
Romans	8	1	Kaya mayo na nin paghukom sa mga tawong namumuhay ki Cristo Jesus.
Romans	8	2	Huli ta an katogonan kan Espiritu, na nagtatao nin buhay sato dahel sa pakisumaro ki Cristo Jesus, nagkalda sako sa katogonan nin kasalan asin nin kagadanan.
Romans	8	3	Ginibo nin Dios an dai magibo kan Katogonan ni Moises huli ta maluya an laman. Sinilotan nin Dios an kasalan na nasa tawo kan ipadara niya an sadiri niyang Aki, na nagin siring sa tawo, bilang atang para sa kasalan.
Romans	8	4	Ginibo ini nin Dios nganing maotob sato an matanos na kahagadan kan Katogonan, na kita mamuhay sosog sa Espiritu asin bakong sosog sa laman.
Romans	8	5	Huli ta an mga namumuhay sosog sa laman, nag-iisip kan mga bagay na sa laman; alagad an mga namumuhay sosog sa Espiritu, nag-iisip kan mga bagay na sa Espiritu.
Romans	8	6	An pag-isip kan mga bagay na sa laman nagbubunga nin kagadanan; an pag-isip kan mga bagay na sa Espiritu nagbubunga nin buhay saka katoninongan.
Romans	8	7	Kaiwal nin Dios an mga nag-iisip kan mga bagay na sa laman, huli ta dai sinda nagkukuyog sa katogonan nin Dios saka dai nanggad sinda makakakuyog kaiyan.
Romans	8	8	An mga nagkukuyog kan laman dai nanggad makakapaogma sa Dios.
Romans	8	9	Alagad dai kamo namumuhay sa laman kundi sa Espiritu, kun talagang an Espiritu nin Dios yaon saindo. An siisay man na mayo kan Espiritu ni Cristo bakong sadiri ni Cristo.
Romans	8	10	Alagad kun si Cristo nabubuhay saindo, maski magadan an saindong hawak huli kan kasalan, an espiritu nindo buhay huli ta ginibo kamong matanos nin Dios.
Romans	8	11	Kun nag-eerok saindo an Espiritu nin Dios na iyo an nagbuhay liwat ki Jesus, an Dios man na iyan an matao nin bagong buhay sa saindong mga hawak na magagadanon sa paagi kan saiyang Espiritu na nag-eerok saindo.
Romans	8	12	Kaya mga tugang, igwa kita nin katongdan, alagad bakong sa pagsunod sa kabotan kan laman.
Romans	8	13	Huli ta kun namumuhay kamo sosog sa laman, magagadan kamo; alagad kun ginagadan nindo an mga gibo nindong maraot sa tabang nin Espiritu, mabubuhay kamo.
Romans	8	14	An gabos na nagsusunod sa Espiritu nin Dios, mga aki nin Dios.
Romans	8	15	Huli ta dai nindo inako an espiritu nin kaoripnan tanganing matakot giraray kamo, kundi inako nindo an espiritu nin pagigin aki nin Dios, dangan sa paagi kan kapangyarihan kan Espiritu nin Dios, makakaapod kita saiya, “Ama, Ama ko!”
Romans	8	16	An Espiritu mismo an nagpapatotoo, kaiba kan satong espiritu, na kita mga aki nin Dios.
Romans	8	17	Huli ta kita mga aki niya, kita mga paramana nin Dios asin kapwa paramana kaiba ni Cristo. Huli ta kun kaiba kita ngunyan sa kasakitan ni Cristo, makakaiba man kita sa saiyang kamurawayan.
Romans	8	18	Ibinibilang ko na an mga kasakitan ngunyan na panahon dai nanggad ikakapantay sa kamurawayan na ihahayag sato.
Romans	8	19	An gabos na linalang tudok sa puso na naghahalat na ihayag kan Dios an saiyang mga aki.
Romans	8	20	Kinondenar na mawaran nin katuyohan an linalang, bakong huli sa kagustohan kan linalang kundi huli sa kabotan nin Dios. Alagad igwa nin paglaom
Romans	8	21	na an linalang patatalingkasan nin Dios tanganing dai na iyan malapa, asin tanganing makahiras sa mamurawayon na katalingkasan kan mga aki nin Dios.
Romans	8	22	Aram ta na sagkod ngunyan an bilog na linalang nag-aagrangay sa kulog arog kan babaeng kinukulog kun nangangaki.
Romans	8	23	Alagad bako sana an bilog na linalang an nag-aagrangay, kundi kita man na nag-ako na kan Espiritu na iyo an enot kan mga regalo nin Dios sato. Sa satuyang boot nag-aagrangay man kita, mantang pinaghahalat ta an Dios na gibohon kitang mga aki niya saka tuboson an satong hawak sa pagkagapos.
Romans	8	24	Sa paglaom na iyan kita nakaligtas, alagad kun nahihiling na nyato an satong pinaglalaom, iyan bako talagang paglaom, huli ta an sarong bagay na nahihiling, dai na pinaglalaom.
Romans	8	25	Alagad kun an satong pinaglalaom sarong bagay na dai nahihiling, matinios na hinahalat ta nanggad iyan.
Romans	8	26	Siring man tinatabangan kita kan Espiritu sa satong mga kaluyahan. Dai kita tataong mamibi siring sa maninigo, alagad an Espiritu na mismo an nakikimaherak sa Dios para sato, sa mga inagrangay na dai ta ikakapahayag sa mga tataramon.
Romans	8	27	An Dios na nakakaaram kan nasa puso nin tawo, nakakaaram kan boot sabihon kan Espiritu, huli ta an Espiritu namimibi sosog sa kabotan nin Dios para sa mga banal.
Romans	8	28	Aram ta na sa gabos na bagay an Dios naggigibo para sa karahayan kan mga namomoot saiya—an mga inaapod niya sosog sa saiyang katuyohan.
Romans	8	29	An mga pinili na nin Dios, linaen man niya tanganing magin arog sinda sa saiyang Aki, tanganing an Aki iyo an magin panganay sa dakul na magturugang.
Romans	8	30	Kaya an mga linaen nin Dios poon pa sa kapinonan, saiyang inapod; an mga inapod niya pinangagin niyang matanos sa saiya saka hinirasan niya kan saiyang kamurawayan.
Romans	8	31	Ano pa an masasabi ta dapit kaini? Kun an Dios kaapil ta, siisay an makakalaban sato?
Romans	8	32	Kun dai niya ngani ipinangalad an saiyang sadiring Aki, kundi itinao niya para sato gabos, an gabos na bagay pa daw an dai niya itao sato kaiba kan saiyang Aki?
Romans	8	33	Siisay an magsusumbong tumang sa mga pinili nin Dios? An Dios mismo an nagsasabing dai sinda nin kasalan.
Romans	8	34	Siisay palan an makondenar sainda? Si Cristo Jesus daw na nagadan, nabuhay liwat asin yaon na ngunyan sa too nin Dios, na nakikimaherak para sato?
Romans	8	35	Siisay an makakapasuhay sato sa pagkamoot ni Cristo? Makapasuhay daw sato an kahaditan, o kadipisilan, o pagpasakit, o kagutoman, o kaya kadukhaan, o pag-alaman, o kagadanan?
Romans	8	36	Siring sa nasusurat, “Huli saimo kami ginagadan sa bilog na aldaw; inaarog sa mga karnerong bubunoon.”
Romans	8	37	Dai! An gabos na ini madadaog ta huli ki Cristo, na namoot sato!
Romans	8	38	Huli ta ako minatubod na maski an kagadanan, an buhay, an mga anghel, an mga prinsipado, an mga uya na, an mga maabot pa, an mga kapangyarihan,
Romans	8	39	an kahalangkawan, an kahararoman, o an anoman na linalang dai pwedeng makapasuhay sato sa pagkamoot nin Dios na yaon ki Cristo Jesus na satong Kagurangnan.
Romans	9	1	Katotoohan an sinasabi ko; dai ako nagpuputik huli ta sadiri ako ni Cristo. An sakong konsyensya, na sakop kan Espiritu Santo, nagpapatotoo na dai ako nagpuputik,
Romans	9	2	kun nagsasabi ako na makuring gayo an kamondoan ko asin mayong kataposan an kulog sa puso ko
Romans	9	3	para sa mga tugang ko, an mga karasa ko. Mawot ko pang maldisyonon ako nin Dios asin isuhay ki Cristo para sainda.
Romans	9	4	Sinda an mga Israelita; ginibo niya sindang mga aki niya asin ipinahayag sainda an saiyang kamurawayan. Nakipagtipan siya sainda; itinao niya sainda an Katogonan. Yaon sainda an tunay na pagsamba; inako ninda an mga panuga nin Dios.
Romans	9	5	Gikan sinda sa bantog na mga Patriarka; sa rasa ninda gikan si Cristo kan siya magin tawo. Pag-omawon sagkod pa man an Dios na nagsasakop kan gabos! Amen.
Romans	9	6	Alagad dai ko sinasabi na an panuga nin Dios dai naotob; huli ta bakong gabos na gikan ki Israel kabilang sa banwaan nin Dios.
Romans	9	7	Bakong gabos na gikan ki Abraham kapagarakian niya; kundi an Dios nagsabi ki Abraham, “Sa paagi ni Isaac, magkakaigwa ka kan kapagarakian na panuga ko saimo.”
Romans	9	8	Ini nangangahulogan na bakong an mga aki sa laman an mga aki nin Dios; kundi an mga aking namundag sosog sa panuga, iyo an ibinibilang na tunay na kapagarakian.
Romans	9	9	Huli ta an panuga nin Dios ki Abraham iyo ini: “Sa tamang panahon mabalik ako, maabot ako asin magkakaigwa si Sara nin sarong aking lalaki.”
Romans	9	10	Bako sana ini. An duwang aking lalaki ni Rebeca saro sana an ama, an satong ginikanan na si Isaac.
Romans	9	11-12	Alagad tanganing an pagpili kan sarong aki magin sosog mananggad sa sadiring katuyohan nin Dios, nagsabi an Dios ki Rebeca, “An matua malingkod sa ngohod.” Sinabi niya ini bago pa sinda magkamurundag asin bago sinda makagibo nin anoman, marahay man o maraot; kaya an pagpili nin Dios huli sa saiyang pag-apod, bakong sa anoman na saindang ginibo.
Romans	9	13	Siring sa nasusurat, “Namotan ko si Jacob, alagad ikinaongis ko si Esau.”
Romans	9	14	Ano na an masasabi ta? Na an Dios may pinagkikilingan? Dai.
Romans	9	15	Huli ta nagsabi siya ki Moises, “Maheherak ako sa kiisay man na boot kong maherakan; magmamakulog ako sa kiisay man na boot kong pagmakulogan.”
Romans	9	16	Kaya an gabos bakong huli sa kabotan o gibo nin tawo, kundi huli sa pagkaherak nin Dios.
Romans	9	17	Huli ta nasa kasuratan an sinabi niya sa hade nin Egipto, “Ginibo takang hade tanganing sa paagi mo, ikapahiling ko an sakong kapangyarihan saka ikapahayag an ngaran ko sa bilog na kinaban.”
Romans	9	18	Kaya maheherakan niya an boot niyang maherakan; papatagason niya an puso kan boot niyang patagason.
Romans	9	19	Alagad masabi ka sako, “Kun totoo ini, tadaw ta an tawo an sinasala nin Dios? Huli ta siisay an makakasalungat sa kabotan nin Dios?”
Romans	9	20	Alagad siisay ka man na makikisimbagan sa Dios? Nakakahapot daw an dalipay na koron sa tawong naggibo saiya, “Tadaw ta ginibo mo akong siring kaini?”
Romans	9	21	An paragibo nin koron makakapagboot kun ano an boot niyang gibohon sa laboy; makakagibo siya nin duwang klaseng koron: an saro para sa espesyal na okasyon, an saro para sa aroaldaw na gamit.
Romans	9	22	Siring man kaiyan an ginibo nin Dios. Boot niyang ipahiling an saiyang kaanggotan saka ipahayag an saiyang kapangyarihan. Alagad tinios niya an mga tawong nagpaanggot saiya na maninigong tunawon.
Romans	9	23	Ginibo niya ini tanganing mabantog an kayamanan nin saiyang kamurawayan na itinao niya sato na mga naherakan niya asin mga inandam niya para sa saiyang kamurawayan.
Romans	9	24	Kita an mga inapod nin Dios, bako sana an gikan sa mga Judio kundi an gikan man sa mga pagano.
Romans	9	25	Ini an sinabi niya sa libro ni Oseas: “An banwaan na bako kong sadiri, aapodon kong ‘banwaan ko’; an nasyon na dai ko namotan kaidto, aapodon kong ‘sakong namomotan.’
Romans	9	26	Sa mismong lugar na pinagsabihan sainda, ‘Bako ko kamong banwaan;’ duman sinda aapodon na ‘mga aki kan buhay na Dios.’”
Romans	9	27	Alagad dapit sa mga Israelita, nagsabi si Isaias, “Dawa pa magdakul siring sa baybay kan dagat an kapagarakian ni Israel, dikit sana sainda an makakaligtas,
Romans	9	28	huli ta hihidalion nin Kagurangnan an paghukom sa bilog na kinaban.”
Romans	9	29	Siring kaini an sinabi ni Isaias kaidto, “Kun an Kagurangnan nin mga hukbo dai nagwalat sato nin nagkapirang kapagarakian, kutana nagin arog kita sa mga syudad nin Sodoma saka Gomorra.”
Romans	9	30	Ngunyan masasabi ta na an mga pagano na dai naghingowang magin matanos sa Dios, iyo an nagin matanos huli sa pagtubod.
Romans	9	31	Alagad an mga Israelita na naghingowang magin matanos sa Dios sa paagi nin katogonan, dai nakaotob kan katogonan.
Romans	9	32	Tadaw ta dai? Huli ta an saindang paghingowa bakong huli sa pagtubod kundi sa mga gibo. Kaya nasingkog sinda sa “gapong singkogan”
Romans	9	33	na nasasambit sa kasuratan, “Hilinga, nagbugtak ako sa Sion nin sarong gapo na masisingkogan nin mga tawo, sarong gapo na makakapatumba sainda. Alagad an siisay man na magtubod saiya, dai mapapasopog.”
Revelation	1	1	Nasusurat sa librong ini an kapahayagan hale ki Jesu-Cristo. Ipinahayag ini nin Dios saiya tanganing ikapahiling niya sa saiyang mga sorogoon an mga bagay na mangyayari na. Sinugo ni Cristo an saiyang anghel na sabihan si Juan kan kapahayagan.
Revelation	1	2	Sinabi ni Juan an gabos niyang nahiling. Ini an sinurat niya manongod kan mensahe nin Dios asin kan patotoo kaiyan ni Jesu-Cristo.
Revelation	1	3	Paladan an nagbabasa kan librong ini; paladan man an mga nagdadangog kan mga propesiya sa librong ini asin nagkukuyog kan mga nakasurat digdi, huli ta harani na an panahon na mangyayari an gabos na ini.
Revelation	1	4	Ako, si Juan, nagsusurat sa pitong simbahan na yaon sa Asia: Mapasaindo an biyaya asin an katoninongan hale sa Dios—Dios ngunyan, kaidto, asin sa madatong pang panahon—hale man sa pitong espiritu na nasa atubangan kan saiyang trono,
Revelation	1	5	asin hale ki Jesu-Cristo, an maimbod na saksi, na iyo an enot na binuhay liwat, saka iyo man an kagsakop kan mga hade sa kinaban. Namomotan kita ni Cristo. Sa paagi kan saiyang dugo, kinalda niya kita sa satong mga kasalan.
Revelation	1	6	Ginibo niya kitang kahadean nin mga padi na maglilingkod sa saiyang Dios asin Ama. Ki Jesu-Cristo an kamurawayan saka an kapangyarihan sagkod pa man! Amen.
Revelation	1	7	Hilinga! Nagdadatong si Cristo na nasa panganoron! Mahihiling siya kan gabos maski kaidtong mga guminarod saiya. Gabos na tawo sa kinaban maghahaya dahel saiya. Mangyayari nanggad ini!
Revelation	1	8	“Ako an Alfa asin an Omega,” an sabi kan Mapangyaring Kagurangnan Dios—an Dios ngunyan, kaidto, asin sa madatong pang panahon.
Revelation	1	9	Ako, si Juan na saindong tugang, huli sa pakisumaro ki Jesus, kadamay nindo sa kasakitan asin sa pagtios na minaabot sa mga kaayon sa Kahadean niya. Itinapok ako sa isla kan Patmos huli ta ipinaghulit ko an tataramon nin Dios asin an patotoo kaiyan ni Jesus.
Revelation	1	10	Kan Aldaw nin Kagurangnan, napano ako kan Espiritu asin nakadangog ako sa likodan ko nin makosog na tingog na garo tanog nin trompeta,
Revelation	1	11	na nagsabi sako, “Isurat mo sa sarong libro an nahihiling mo, pakatapos ipadara mo iyan sa pitong simbahan sa syudad nin Efeso, Esmirna, Pergamo, Tiatira, Sardis, Filadelfia saka Laodicea.”
Revelation	1	12	Nagsalingoy ako tanganing hilingon kun siisay idtong nagtaram sako; an nahiling ko pitong kandelerong bulawan.
Revelation	1	13	Sa tahaw kan mga kandelero, nakatindog an garo tawong nakagubing nin halaba sagkod sa bitis asin may pahang bulawan sa saiyang daghan.
Revelation	1	14	Maputi an saiyang buhok arog kan gapas o nyebe; an mga mata niya garo kalayong naglalaad.
Revelation	1	15	An saiyang mga bitis nagsisilyab arog kan bronseng tinunaw sa kalayo saka pinakintab; an saiyang tingog makosog arog kan hinagawak kan busay.
Revelation	1	16	May kapot siyang pitong bitoon sa too niyang kamot, dangan sa saiyang ngoso may nagluwas na sarong espadang doble an tarom. An saiyang lalawogon nagkikintab arog kan liwanag nin aldaw kun odto.
Revelation	1	17	Kan mahiling ko siya, garo gadan akong natumba sa pamitisan niya. Alagad dinutaan niya ako kan saiyang toong kamot saka sinabihan ako, “Dai ka matakot! Ako an enot asin an huri;
Revelation	1	18	an Nabubuhay! Nagadan ako, alagad ngunyan, buhay ako sagkod pa man. May kapangyarihan ako sa kagadanan asin sa Hades.
Revelation	1	19	Kaya isurat mo an mga bagay na nahihiling mo, an mga nangyayari ngunyan saka an mga mangyayari ngapit.
Revelation	1	20	An kahulogan kan pitong bitoon na nahihiling mo sa too kong kamot, saka ining pitong kandelerong bulawan iyo ini: an pitong bitoon iyo an mga anghel kan pitong simbahan; an pitong kandelero iyo an pitong simbahan.
Revelation	10	1	Dangan nahiling ko an saro pang mapangyaring anghel na naghihilig hale sa langit. Napapatos siya nin panganoron, asin may bulalangaw sa palibot kan saiyang payo. An lalawogon niya nagliliwanag arog kan aldaw saka an mga tabay niya garo mga hariging kalayo.
Revelation	10	2	May nakakapotan siyang sarong sadit na libro na nabibiklad. Itinungtong niya an saiyang toong bitis sa dagat asin an saiyang walang bitis sa daga,
Revelation	10	3	saka nagkurahaw sa makosog na tingog arog sa nag-uungal na leon. Pakakurahaw niya, may pitong daguldol na nagsimbag saiya.
Revelation	10	4	Pakasimbag ninda, masurat na kuta ako, alagad nakadangog ako nin sarong tingog na nagtataram hale sa langit, “Hiloma sana an sinabi kan pitong daguldol; dai mo iyan ipagsurat!”
Revelation	10	5	An anghel na nahiling kong nagtitindog sa ibabaw kan dagat saka daga nag-itaas kan saiyang toong kamot,
Revelation	10	6	asin nagsumpa sa ngaran nin Dios na buhay sagkod pa man, an naglalang kan langit, daga, dagat saka kan gabos na yaon diyan. Nagsabi an anghel, “Dai na mahahaloy!
Revelation	10	7	Sa oras na patanogon na kan ikapitong anghel an trompeta niya, maootob na an hilom na plano nin Dios, siring sa ipinahayag niya sa saiyang mga sorogoon na propeta.”
Revelation	10	8	Dangan nagtaram giraray sako an tingog na nadangog ko hale sa langit, “Lakaw, kuaha an nabibiklad na sadit na libro na kapot kan anghel na nagtitindog sa dagat saka sa daga.”
Revelation	10	9	Duminolok ako sa anghel saka hinagad ko saiya an sadit na libro. Sinabihan niya ako, “Kuaha saka kakana iyan. Magigin mapait iyan sa laog kan saimong tulak, alagad mahamis siring sa dugos sa laog kan saimong ngoso.”
Revelation	10	10	Kinua ko sa kamot niya an sadit na libro saka kinakan ko. An namit kaiyan mahamis mananggad sa sakong ngoso siring sa dugos, alagad kan halonon ko na, nagin mapait sa laog kan sakong tulak.
Revelation	10	11	Dangan sinabihan pa ako, “Kaipuhan ipahayag mo giraray an mensahe nin Dios dapit sa dakul na nasyon, rasa, lengwahe saka mga hade.”
Revelation	11	1	Dangan tinawan ako nin pansukol na garo sugkod, saka sinabihan ako, “Tindog asin sukolon mo an templo nin Dios saka an altar. Pakatapos, bilangon mo an mga nagsasamba sa laog kan templo.
Revelation	11	2	Alagad dai mo pagsukolon an patyo sa luwas kan templo, huli ta itinao na iyan sa mga pagano na matimak-timak kan Banal na Syudad sa laog nin kwarenta y dos na bulan.
Revelation	11	3	An duwa kong saksi na nakagubing nin sako tatawan ko nin kapangyarihan na magpropesiya sa laog nin mil dos syentos sesentang aldaw.”
Revelation	11	4	An duwang saksing ini iyo an duwang kahoy na oliba asin an duwang kandelero na yaon sa atubang kan Kagurangnan kan daga.
Revelation	11	5	Kun may magkulog sainda, maluwas an kalayo sa saindang ngoso na matomtom sa saindang mga kaiwal; sa paaging ini, an siisay man na magkulog sainda, magagadan.
Revelation	11	6	An duwang saksing ini igwa nin kapangyarihan sa pagsera kan langit nganing dai mag-uran sa panahon kan saindang pagpropesiya. May kapangyarihan man sinda na gibohon dugo an tubig, saka pasakitan an kinaban nin gabos na klaseng peste anoman na oras na booton ninda.
Revelation	11	7	Asin kun tapos na an saindang pagsaksi, lalabanan sinda kan hayop na maluwas hale sa dai matugkad na kairaroman. Dadaogon sinda kan hayop dangan gagadanon,
Revelation	11	8	asin mahuhutad an mga bangkay ninda sa dalan kan dakulang syudad, na inaapod man Sodoma, o Egipto, saen ipinako an saindang Kagurangnan.
Revelation	11	9	Sa laog nin tolo may kabangang aldaw, an mga tawong hale sa gabos na nasyon, tribu, lengwahe asin rasa mahiling kan saindang mga bangkay saka dai ninda itutugot na ilubong iyan.
Revelation	11	10	Maoogma an mga tawo sa kinaban dahel sa pagkagadan ninda. Magpepyesta sinda asin magpapatinaohan nin mga regalo huli ta an duwang propetang iyan nagdara sainda nin dakul na kasakitan.
Revelation	11	11	Alagad pakatapos kan tolo may kabangang aldaw, naglaog sainda an hinangos nin buhay hale sa Dios; nagtindog sinda dangan an gabos na nakahiling sainda natakot nin makuri.
Revelation	11	12	Nakadangog an duwang propeta nin makosog na tingog hale sa langit na nagsabi sainda, “Sakat kamo digdi!” Mantang naghihiling an saindang mga kaiwal, nagsakat sa langit an duwang propeta na nakalunad sa sarong panganoron.
Revelation	11	13	Kan oras man sanang iyan naglinog nin makosog asin narumpag an ikasampolong kabtang kan syudad; pitong ribo katawo an nagadan. Sa makuring takot kan mga natadang buhay, inomaw ninda an Dios nin langit.
Revelation	11	14	An ikaduwang pasakit nakaagi na, alagad madali nang mag-abot an ikatolong pasakit!
Revelation	11	15	Dangan pinatanog kan ikapitong anghel an saiyang trompeta, asin may mga makosog na tingog sa langit na nagsabi, “An kahadean kan kinaban nagin kahadean kan satong Kagurangnan asin kan saiyang Cristo; maghahade siya sagkod pa man!”
Revelation	11	16	Dangan idtong beynte y kwatrong kamagurangan na nakatukaw sa saindang mga trono sa atubang nin Dios, nagdarapa saka nagsaramba saiya,
Revelation	11	17	na nagsasabi, “Nagpapasalamat kami saimo, Kagurangnan Dios na Makakamhan, na iyo ngunyan asin kaidto; huli ta ginamit mo an saimong dakulang kapangyarihan, dangan nagpoon ka nang maghade!
Revelation	11	18	Nagkaaranggot an mga nasyon, alagad an panahon kan saimong kaanggotan nagdatong, asin an panahon sa paghukom sa mga gadan, sa pagtao nin balos sa saimong mga sorogoon, an mga propeta saka an mga banal, asin an mga may pagkatakot sa saimong ngaran, sadit man o dakula. Nag-abot na an panahon sa paglaglag kan mga naglalaglag kan kinaban!”
Revelation	11	19	Dangan nabuksan an templo nin Dios sa langit, kaya nahiling an Kaban nin Tipan nin Dios. Nagkaigwa nin mga kikilat, hagubohob, daguldol, linog saka makosog na uran nin yelo.
Revelation	12	1	Dangan nagtunga an sarong dakulang tanda sa langit: sarong babae na nakagubing nin aldaw, nakatungtong sa bulan asin nakokoronahan nin doseng bitoon.
Revelation	12	2	Siya bados saka napapakurahaw sa sobrang kulog asin sakit nin pangaki.
Revelation	12	3	Saro pang tanda an nagtunga sa langit; igwa nin sarong dakulang dragon na kolor pula, may pitong payo saka sampolong sungay, asin may korona an lambang payo kaiyan.
Revelation	12	4	Ginuyod niya kan saiyang ikog an ikatolong kabtang kan mga bitoon saka itinapok sa daga. Nagtindog siya sa atubangan kan babaeng madali nang mangaki, tanganing halonon an omboy pagkamundag kaiyan.
Revelation	12	5	An babae nangaki nin lalaki na iyo an maghahade sa gabos na nasyon na may kapot na pamakol na lansang. Alagad inagaw an aki dangan dinara sa Dios asin sa saiyang trono.
Revelation	12	6	Nagdulag an babae pasiring sa kalangtadan, sa lugar na inandam para saiya nin Dios tanganing atamanon siya duman sa laog nin mil dos syentos sesentang aldaw.
Revelation	12	7	Dangan nagkaigwa nin ralaban sa langit. Si Miguel saka an saiyang mga anghel nakipaglaban sa dragon saka sa mga anghel kaini.
Revelation	12	8	Nadaog an dragon asin an mga anghel niya kaya pinahale na sinda sa langit.
Revelation	12	9	Itinapok an dakulang dragon—an kasuanoy na halas na nginaranan Diablo o Satanas—an paradaya kan bilog na kinaban. Ihinulog siya sa daga, kaiba an gabos niyang mga anghel.
Revelation	12	10	Dangan nakadangog ako nin makosog na tingog sa langit na nagsabi, “Nag-abot na ngunyan an kaligtasan, an kapangyarihan asin an kahadean nin satuyang Dios patin an kapangyarihan nin saiyang Cristo! Huli ta an parasumbong kan satong mga tugang, an parasumbong sa atubang nin Dios aldaw-banggi, ihinulog na hale sa langit.
Revelation	12	11	Dinaog siya kan satong mga tugang huli kan dugo kan Kordero asin huli kan katotoohan kan saindang pagsaksi; dai sinda natakot na mawaraan nin buhay—andam sindang magadan.
Revelation	12	12	Kaya mag-ogma kamo, kalangitan asin kamo gabos na nag-eerok diyan! Alagad herak man saindo, o daga asin dagat! Huli ta yaon na diyan saindo an Diablo; anggot siya nin makuri, huli ta aram niyang halipot na sana an panahon na natatada para saiya.”
Revelation	12	13	Kan mahiling kan dragon na itinapok siya sa daga, linamag niya an babaeng nangaki nin lalaki.
Revelation	12	14	Alagad tinawan an babae nin duwang pakpak nin dakulang agila, tanganing makalayog siya, harayo sa dragon, pasiring sa kalangtadan, saen aatamanon siya sa laog nin tolo may kabangang taon.
Revelation	12	15	An dragon nagbuga nin tubig na garo salog, tanganing ianod an babae.
Revelation	12	16	Alagad tinabangan kan daga an babae; ibinuka kan daga an ngoso niya saka hinalon an tubig na ibinuga kan dragon.
Revelation	12	17	Naanggot nin makuri an dragon sa babae, kaya kinalaban niya an ibang kapagarakian kan babae na nagkukuyog kan mga katogonan nin Dios asin nagsasaksi ki Jesus.
Revelation	12	18	Dangan nagtindog an dragon sa baybayon kan dagat.
Revelation	13	1	Dangan nahiling ko an sarong hayop na nagbubutwa sa dagat. May sampolong sungay idto saka pitong payo. Igwa nin korona an lambang sungay; asin sa lambang payo may nakasurat na ngaran na naglalanghad sa Dios.
Revelation	13	2	An nahiling kong hayop garo leopardo, an bitis garo sa oso, an ngoso garo sa leon. Itinao kan dragon sa hayop na ini an sadiri niyang kapangyarihan, trono saka an dakula niyang awtoridad.
Revelation	13	3	Saro kan mga payo kaiyan garo may lugad na ikakagadan, alagad an lugad na ini narahay. Nagngalas an gabos na tawo sa daga dangan nagsunod sinda sa hayop.
Revelation	13	4	Sinamba ninda an dragon huli ta itinao niya an saiyang awtoridad sa hayop. Sinamba man ninda an hayop dangan nagsabi sinda, “Siisay an kabaing kan hayop? Siisay an malaban saiya?”
Revelation	13	5	Tinugotan an hayop na mag-orgulyo saka maglanghad sa Dios, asin magkaigwa nin awtoridad sa laog nin kwarenta y dos na bulan.
Revelation	13	6	Naglanghad mananggad siya sa Dios asin sa ngaran saka erokan nin Dios sagkod sa gabos na yaon sa langit.
Revelation	13	7	Tinugotan man siyang makilaban sa mga banal sagkod na madaog niya sinda; tinawan siya nin awtoridad sa gabos na tribu, nasyon, lengwahe saka rasa.
Revelation	13	8	Sasambahon an hayop na iyan kan gabos na tawo sa daga, pwera kan mga tawo na an ngaran nasusurat, bago pa lalangon an kinaban, sa libro nin buhay na sadiri kan Kordero na ginadan.
Revelation	13	9	“Kaya, an may talinga magdangog!
Revelation	13	10	An para sa pagkabihag, mabibihag mananggad; an para sa espada, magagadan sa espada. Kaya an mga banal dapat na magkaigwa nin pakatagal saka pagtubod.”
Revelation	13	11	Dangan nahiling ko an saro pang hayop na nagluluwas hale sa daga. Igwa ini nin duwang sungay na garo sungay nin kordero, alagad nagtataram arog kan dragon.
Revelation	13	12	Ginamit niya an gabos na awtoridad kan enot na hayop. Pinirit niya an daga asin an gabos na nag-eerok diyan na magsamba sa enot na hayop na an lugad na ikakagadan narahay na.
Revelation	13	13	Ining ikaduwang hayop naggibo nin makangangalas na mga milagro; nagpahulog siya nin kalayo sa daga hale sa langit sa atubang nin mga tawo.
Revelation	13	14	Kaya nadaya niya an gabos na tawo sa daga huli kan mga ngangalasan na itinugot na gibohon niya sa atubang kan enot na hayop. Pinagbotan niya an mga tawo sa kinaban na maggibo nin sarong ladawan bilang pag-omaw sa hayop na nalugadan sa espada alagad buhay pa.
Revelation	13	15	Tinugotan an ikaduwang hayop na tawan nin hinangos an ladawan kan enot na hayop tanganing makapagtaram iyan asin gadanon kaiyan an gabos na dai minasamba diyan.
Revelation	13	16	Pinirit man kan hayop an gabos na tawo, sadit man o dakula, mayaman o dukha, oripon o talingkas, na markahan an saindang toong kamot o an saindang angog.
Revelation	13	17	Mayo nin siisay man na makakabakal o makakapabakal kun mayo siya kan markang ini na iyo an ngaran kan hayop o an numero kan ngaran kan hayop.
Revelation	13	18	Nangangaipo ini nin kadonongan. An siisay man na madonong, masasabotan an kahulogan kan numero kan hayop, huli ta numero iyan nin sarong tawo. An numero kaiyan seis syentos sesenta y seis.
Revelation	14	1	Dangan nahiling ko an Kordero na nagtitindog sa ibabaw kan Bukid nin Sion, kaiba an syento kwarenta y kwatro mil katawo; sa mga angog ninda nasusurat an ngaran kan Kordero saka an ngaran kan saiyang Ama.
Revelation	14	2	Nadangog ko an sarong tingog hale sa langit na an ribok garo hinagawak nin busay, saka garo makosog na daguldol. An tingog na nadangog ko garo tugtog nin mga arpista.
Revelation	14	3	Nakatindog an syento kwarenta y kwatro mil katawo sa atubangan kan trono, kan apat na buhay na linalang saka kan mga kamagurangan; nag-aawit sinda nin bagong awit na sinda sana an nakanood, sinda na mga tinubos sa kinaban.
Revelation	14	4	Ini an mga lalaking dai nadigtaan nin mga babae, huli ta mga mabini sinda; sinda an nagsusunod sa Kordero saen man siya magduman. Sinda an mga tinubos hale sa gabos na katawohan bilang enot na mga bunga para sa Dios saka sa Kordero.
Revelation	14	5	Mayo nin kaputikan sa saindang ngoso; mayo sinda nin digta.
Revelation	14	6	Dangan nakahiling ako nin saro pang anghel na naglalayog sa kaitaasan na may darang Marahay na Bareta na daing kataposan, na saiyang ipapahayag sa gabos na nag-eerok sa kinaban, sa lambang nasyon, tribu, lengwahe saka banwaan.
Revelation	14	7	Nagtaram siya sa makosog na tingog, “Matakot kamo sa Dios asin omawon nindo siya, huli ta nag-abot na an panahon nin saiyang paghukom sa katawohan. Sambahon nindo an Kaglalang kan langit, daga, dagat saka kan mga burabod!”
Revelation	14	8	May nagsunod na ikaduwang anghel na nagsabi, “Rumpag na! Rumpag na an bantog na Babilonia, an nagpainom sa gabos na nasyon kan arak nin saiyang karigsokan.”
Revelation	14	9	May nagsunod naman na ikatolong anghel na nagtaram sa makosog na tingog, “An siisay man na magsamba sa hayop asin sa ladawan kaiyan, dangan mag-ako kan marka sa saiyang angog o sa saiyang kamot,
Revelation	14	10	mainom kan arak nin kaanggotan nin Dios—na mayong salak na ibinubo sa kopa nin saiyang kaanggotan. Papasakitan siya sa kalayo saka sa asupre sa atubang kan banal na mga anghel asin kan Kordero.
Revelation	14	11	An aso kan kalayong magpapasakit sainda, mag-iitaas sagkod pa man. An mga nagsamba kan hayop asin kan saiyang ladawan, saka nag-ako kan marka kan ngaran kaiyan, mayo nin kapahingaloan aldaw-banggi.”
Revelation	14	12	Huli kaini, an mga banal dapat na makatagal; kaipuhan na magkuyog sinda kan mga togon nin Dios asin magdanay sa pagtubod ki Jesus.
Revelation	14	13	Dangan nadangog ko an sarong tingog hale sa langit na nagsasabi, “Isurat mo ini: Poon ngunyan, paladan an mga magagadan na naglilingkod sa Kagurangnan!” Nagsimbag an Espiritu, “Totoong paladan! Makakapahingalo na sinda sa saindang mga pagpagal, huli ta magsusunod sainda an mga bunga kan saindang mga gibo.”
Revelation	14	14	Dangan nakahiling ako nin sarong maputing panganoron na natutukawan kan sarong arog sa aki nin tawo na nakokoronahan nin bulawan saka may kapot na matarom na asyab.
Revelation	14	15	May sarong anghel na nagluwas hale sa templo; kinurahawan niya idtong nakatukaw sa ibabaw kan panganoron, “Gamita na an saimong asyab, mag-ani ka na huli ta hinog na an anihon sa daga!”
Revelation	14	16	Kaya an nakatukaw sa ibabaw kan panganoron nag-asyab sa daga, dangan naani an anihon.
Revelation	14	17	Saro pang anghel an nahiling kong nagluwas sa templo sa langit; may kapot man siyang matarom na asyab.
Revelation	14	18	Dangan saro pang anghel an nagluwas sa altar. Siya an namamahala kan kalayo. Kinurahawan niya an anghel na may matarom na asyab, “Gamita an saimong asyab; anihon mo na an mga ubas sa daga, huli ta hirinog na!”
Revelation	14	19	Kaya inasyab idto kan anghel, pinudo an mga ubas saka itinapok sa dakulang gilingan nin ubas—an gilingan kan kaanggotan nin Dios.
Revelation	14	20	Pinaga an mga ubas sa gilingan duman sa luwas kan syudad; dugo an buminulos, hale sa gilingan, garo baha na maabot sa duwang metros an rarom, asin tres syentos kilometros an inabotan kan bulos.
Revelation	15	1	Dangan nakahiling ako nin sarong dakula asin makangalas na tanda sa langit: pitong anghel na may darang pitong peste. Ini an mga huring peste na nagpapahiling kan makuring kaanggotan nin Dios.
Revelation	15	2	Dangan nakahiling ako nin garo dagat na salming na may kasalak na kalayo. Nahiling ko man an mga nakadaog sa hayop saka sa saiyang ladawan asin sa saro na an ngaran nasasambit sa numero. An mga nakadaog na ini nagtitindog sa tampi kan dagat na salming, kapot an mga arpa na itinao sainda nin Dios.
Revelation	15	3	Inaawit ninda an awit ni Moises na sorogoon nin Dios, asin an awit kan Kordero: “Dakula asin makangangalas an saimong mga gibo, O Kagurangnan, Dios na Makakamhan! Matanos asin totoo an saimong mga dalan, O Hade nin mga nasyon!
Revelation	15	4	Siisay an dai matatakot saimo, Kagurangnan? Siisay an dai maomaw kan saimong ngaran? Huli ta ika sana an banal. Gabos na nasyon madolok saka masamba saimo, huli ta an mga matanos mong gibo nahihiling kan gabos.”
Revelation	15	5	Pakatapos kaini, nahiling kong nabuksan an templo sa langit; sa laog kaiyan nahiling ko an Tolda nin Patotoo.
Revelation	15	6	Nagluwas sa templo an pitong anghel na may darang pitong peste; nakagubing sinda nin nagkikintab na puting lino saka may mga pahang bulawan na nakabugkos sa saindang mga daghan.
Revelation	15	7	Tinawan sinda kan saro kan apat na buhay na linalang nin tigsararong mangkong bulawan na pano kan makuring kaanggotan nin Dios, na nabubuhay sagkod pa man.
Revelation	15	8	An templo napano nin aso hale sa kamurawayan asin kapangyarihan nin Dios; mayo nin makakalaog sa templo sagkod na dai matapos an pitong peste na dinara kan pitong anghel.
Revelation	16	1	Dangan nakadangog ako nin makosog na tingog hale sa templo na nagtataram sa pitong anghel, “Paduman kamo asin iula nindo sa daga an nasa pitong mangko kan kaanggotan nin Dios!”
Revelation	16	2	Nagduman an enot na anghel saka inula sa daga an nasa saiyang mangko. An mga tawong may marka kan hayop saka an mga nagsamba sa ladawan kaiyan, linuwasan nin makangingirhat saka makukulog na mga gatok.
Revelation	16	3	Dangan inula sa dagat kan ikaduwang anghel an nasa saiyang mangko. An tubig nagin garo dugo nin gadan na tawo, dangan an gabos na nabubuhay sa dagat nagadan.
Revelation	16	4	Inula naman sa mga salog saka sa mga burabod kan ikatolong anghel an nasa saiyang mangko; nagin dugo an mga iyan.
Revelation	16	5	Nadangog kong nagsabi an anghel na namamahala kan katubigan, “Matanos ka sa mga paghukom mong ini, O Banal, na iyo ngunyan asin kaidto!
Revelation	16	6	Pinabulos ninda an dugo kan mga banal asin kan mga propeta, kaya tinawan mo man sinda nin dugo na inomon. Minaako sinda ngunyan kan maninigo sainda!”
Revelation	16	7	Dangan nadangog kong nagsabi an sarong tingog hale sa altar, “Kagurangnan, Dios na Makakamhan, totoo saka matanos nanggad an saimong mga paghukom!”
Revelation	16	8	Dangan inula kan ikaapat na anghel an nasa saiyang mangko duman sa aldaw, asin tinugotan ini na suloon sa init an mga tawo.
Revelation	16	9	Alagad maski nasulo an mga tawo kan makuring init, minuda ninda an Dios na iyo an may kapangyarihan sa siring na mga peste; dai sinda nagsolsol kan saindang mga kasalan, dai sinda nag-omaw sa Dios.
Revelation	16	10	Dangan inula kan ikalimang anghel an nasa saiyang mangko duman sa trono kan hayop. Duminiklom an bilog na kahadean kan hayop, dangan kinagat kan mga tawo an sadiri nindang mga dila dahel sa kulog.
Revelation	16	11	Minuda ninda an Dios sa kalangitan huli kan saindang tinios na kulog saka mga gatok; alagad dai sinda nagbaya sa maraot nindang mga gibo.
Revelation	16	12	Dangan inula kan ikaanom na anghel an nasa saiyang mangko duman sa dakulang Salog nin Eufrates. Nahubas an salog, tanganing may agihan an mga hadeng hale sa sirangan.
Revelation	16	13	Nahiling ko an tolong maating espiritu na garo mga talapang na nagluluwas: saro sa ngoso kan dragon, saro sa ngoso kan hayop, asin saro sa ngoso kan bakong tunay na propeta.
Revelation	16	14	Sinda an mga espiritu kan mga demonyo na nagpapahiling nin mga milagro. Dinuduman kan tolong espiritung ini an gabos na hade sa bilog na kinaban tanganing tiponon sinda para sa gera pag-abot kan dakulang Aldaw kan Dios na Makakamhan.
Revelation	16	15	“Pagdangog kamo! Maabot ako siring sa sarong parahabon! Paladan an nagpupuka saka dai naghuhuba kan saiyang gubing, tanganing dai siya maglakaw na huba asin dai mapasopog sa publiko!”
Revelation	16	16	An mga hade tinipon kan mga espiritu duman sa lugar na inaapod Armagedon sa tataramon na Hebreyo.
Revelation	16	17	Inula sa doros kan ikapitong anghel an nasa saiyang mangko. May makosog na tingog hale sa trono duman sa templo na nagsabi, “Natapos na!”
Revelation	16	18	Nagkaigwa nin kikilat, makosog na urogudog, daguldol saka makosog na linog. Mayo pa nin siring kakosog na linog poon na lalangon an tawo; ini an pinakakosog sa gabos!
Revelation	16	19	An dakulang syudad nabanga sa tolong kabtang; narumpag an mga syudad sa gabos na nasyon. Nagiromdoman nin Dios an bantog na Babilonia; pinainom niya ini nin arak sa kopa niya—an arak kan saiyang makuring kaanggotan.
Revelation	16	20	Nawara an gabos na isla saka napara an gabos na bukid.
Revelation	16	21	Nag-uran nin darakulang yelo na haros singkwenta kilo an gabat kan lambang saro, saka huminugpa iyan sa mga tawo. Minuda kan mga tawo an Dios huli kan nakakatakot na peste nin uran nin yelo. Nakakatakot an pesteng ini!
Revelation	17	1	Dangan nagdolok sako an saro kan pitong anghel na may pitong mangko asin nagsabi, “Madya, ipapahiling ko saimo an padusa kan pinakamaraot na babae—an dakulang syudad na nakatugdok harani sa dakul na salog.
Revelation	17	2	An mga hade sa kinaban nakipagdorogan saiya. Naburat an mga nag-eerok sa kinaban huli kan saiyang arak nin karigsokan.”
Revelation	17	3	Sinangkoban ako kan Espiritu, dangan dinara ako kan anghel duman sa sarong kalangtadan. Nahiling ko duman an sarong babaeng nakatukaw sa sarong hayop na pula an kolor, na igwang nakasurat na mga mararaot na ngaran sa bilog na hawak kaiyan tumang sa Dios. An hayop may pitong payo saka sampolong sungay.
Revelation	17	4	An babae nakagubing nin purpura saka pula; nasasamnohan siya nin mga bulawan, mga mahalagang bato, asin mga perlas. Igwa siyang kapot na bulawan na kopa na pano nin kadustaan saka mga maaating bagay, na iyo an bunga kan saiyang karigsokan.
Revelation	17	5	Sa angog niya nakasurat an sarong ngaran na an hilom na kahulogan: “Dakulang Babilonia, ina kan mga maraot na babae saka mga karompotan sa kinaban.”
Revelation	17	6	Nahiling ko na an babae naburat kan dugo kan mga banal asin kan dugo kan mga ginadan huli ta nagdanay sindang maimbod ki Jesus. Kan mahiling ko siya, napangalas ako nin marahay.
Revelation	17	7	Alagad sinabihan ako kan anghel, “Tadaw ta nagngangalas ka? Sasabihon ko saimo an hilom na kahulogan kan babae asin kan natutukawan niyang hayop na may pitong payo saka sampolong sungay.
Revelation	17	8	An hayop na nahiling mo dating buhay kaidto, alagad ngunyan gadan na; iyan madali nang humawas sa dai matugkad na kairaroman, dangan maduman na sa sadiri niyang kapahamakan. An mga tawong nag-eerok sa daga na an ngaran dai nakasurat sa libro nin buhay bago lalangon an kinaban, magngangalas pakahiling ninda kan hayop, huli ta iyan dating buhay kaidto, ngunyan gadan na, alagad matunga giraray.
Revelation	17	9	“Nangangaipo ini nin kadonongan saka pakasabot. An pitong payo iyo an pitong bulod na natutukawan kan babae. Sinda man an pitong hade:
Revelation	17	10	an lima sainda napahamak na, an saro naghahade pa dangan an saro dai pa minaabot. Pag-abot niya, maghahade sana siya sa kadikit na panahon.
Revelation	17	11	An hayop na buhay kaidto alagad ngunyan gadan na, iyo mismo an ikawalong hade na saro kan pito. Sa kapahamakan siya maduman.
Revelation	17	12	“An sampolong sungay na nahiling mo iyo an sampolong hade na dai pa naghahade, alagad tatawan sinda nin awtoridad na maghade sa laog nin sarong oras kaiba kan hayop.
Revelation	17	13	Sararo an saindang isip, kaya itinatao ninda an saindang kapangyarihan saka awtoridad sa hayop.
Revelation	17	14	Lalabanan ninda an Kordero, alagad dadaogon sinda kan Kordero saka kan saiyang mga inapod, pinili, saka maimbod na mga parasunod, huli ta siya an Kagurangnan nin mga kagurangnan asin Hade nin mga hade.”
Revelation	17	15	Nagsabi pa sako an anghel, “An nahiling mong mga tubig na natutukawan kan maraot na babae iyo an mga banwaan, mga katawohan, mga rasa asin mga lengwahe.
Revelation	17	16	An nahiling mong sampolong sungay saka an hayop maoongis sa maraot na babae. Hahaleon ninda an gabos na nasa saiya saka babayaan ninda siyang huba; kakakanon ninda an laman niya dangan susuloon.
Revelation	17	17	Huli ta itinanom nin Dios sa mga puso ninda an pag-otob kan saiyang katuyohan, sa paagi kan pagkasararo ninda asin kan pagtao ninda kan saindang kapangyarihan sa hayop na magsakop sagkod na maotob an mga tataramon nin Dios.
Revelation	17	18	“An nahiling mong babae iyo an dakulang syudad na may kapangyarihan sa mga hade kan kinaban.”
Revelation	18	1	Pakatapos kaini, nakahiling naman ako nin sarong anghel na naghihilig hale sa langit. Dakula an saiyang kapangyarihan, asin an bilog na kinaban naliwanagan kan saiyang kamurawayan.
Revelation	18	2	Nagkurahaw siya nin makosog, “Narumpag na, narumpag na an dakulang Babilonia! Ngunyan erokan na siya kan mga demonyo, lugar na tagoan kan mga maating espiritu asin kan gabos na klaseng maati saka nakakaongis na mga gamgam.
Revelation	18	3	Huli ta an gabos na nasyon nag-inom kan arak nin saiyang karigsokan. An mga hade sa kinaban nakipagdorogan saiya asin an mga negosyante sa daga nagyaman huli kan sobra niyang kapasloan sa laman.”
Revelation	18	4	Dangan nakadangog ako nin saro pang tingog hale sa langit na nagsabi, “Lumuwas kamo, banwaan ko! Lumuwas kamo sa saiya, ta tibaad madamay kamo sa mga kasalan niya, ta tibaad madamay kamo sa mga pasakit saiya.
Revelation	18	5	Huli ta an saiyang mga kasalan tambak na sagkod sa kalangitan, dai malilingawan nin Dios an saiyang karatan.
Revelation	18	6	Gibohon nindo saiya an ginibo niya saindo; baloson nindo nin doble an saiyang ginibo. An saiyang kopa panoon nindo nin inomon na doble an isog ki kan inandam niyang inomon para saindo.
Revelation	18	7	Pasakitan saka papagtioson nindo siya, katimbang kan saiyang kapaabaw-abawan asin kalabihan. Huli ta dayaday siyang nagsasabi sa sadiri niya, ‘Nagtutukaw ako bilang reyna! Bako akong balo, dai nanggad ako magmomondo!’
Revelation	18	8	Huli kaini, sarabay na maabot saiya, sa laog nin sarong aldaw, an mga peste: helang, kamondoan saka gutom. Tututongon siya kan kalayo, huli ta makakamhan an Kagurangnan na Dios na mahukom saiya.”
Revelation	18	9	Pagtatangisan asin paghahayaan siya kan mga hade sa kinaban na nakipagdorogan saiya asin nagpalabi sa kaibahan niya, kun mahiling ninda an aso nin saiyang pagkasulo.
Revelation	18	10	Matindog sinda sa harayo, huli ta takot sindang madamay sa saiyang kasakitan, dangan masabi sinda, “Makangingirhat! Ining dakula saka mapangyaring syudad nin Babilonia! Sa laog nin saro sanang oras nagdatong an padusa mo!”
Revelation	18	11	Pagtatangisan asin paghahayaan siya kan mga negosyante sa daga, huli ta mayo nang mabakal kan saindang mga panindang
Revelation	18	12	bulawan, plata, mga mahalagang bato, perlas, mga telang lino, kolor purpura, seda asin telang pula; gabos na klaseng mahamot na kahoy, mga kagamitan na gibo sa marpil, mga mamahalon na kahoy; bronse, lansang saka marmol;
Revelation	18	13	kanela, rekado, kamangyan, mira saka insenso; arak, lana, arina saka trigo; mga baka, mga karnero, mga kabayo saka mga karwahe; mga oripon asin mga tawong ipinapabakal.
Revelation	18	14	Masabi saiya an mga negosyante, “Nawara na an gabos na marahay na bagay na minawot mong magin sadiri; an gabos mong kayamanan saka kagayonan mayo na, dai mo na nanggad iyan makukua giraray!”
Revelation	18	15	An mga negosyanteng nagyaman sa pagnegosyo sa syudad na iyan matindog duman sa harayo, huli ta takot sindang madamay sa kasakitan niya. Magtatangis saka magmomondo sinda,
Revelation	18	16	asin masabi, “Makangingirhat! Makatatakot an nangyari sa dakulang syudad na iyan na dating naggubing nin lino, telang kolor purpura asin pula, nasasamnohan nin bulawan, mga mahalagang bato, saka mga perlas!
Revelation	18	17	Sa laog nin saro sanang oras nawara saiya an gabos na kayamanan na iyan!” An gabos na kapitan nin mga barko, mga pasahero, mga tripulante dangan an gabos na naghahanap-buhay sa dagat nagtindog sa harayo;
Revelation	18	18	kan mahiling ninda an aso kan saiyang pagkasulo, nagkurahaw sinda, “Mayo pa nin syudad na arog kadakula kan syudad na iyan!”
Revelation	18	19	Nagbugtak sinda nin alpog sa payo, nagtangis saka nagmondo patin nagsabi, “Makangingirhat! Makatatakot an nangyari sa dakulang syudad na iyan, saen nagyaman an gabos na mga may barkong naglalayag sa dagat huli kan saiyang kayamanan! Sa laog nin saro sanang oras nawara saiya an gabos!”
Revelation	18	20	Mag-ogma ka, O kalangitan, huli kan saiyang pagkarumpag! Mag-ogma kamo, mga banal, mga apostol asin mga propeta, huli ta hinukoman na siya nin Dios dahel kan ginibo niya saindo!
Revelation	18	21	Dangan sarong makosog na anghel an nagpurot nin gapo na arog kadakula kan gapong gilingan saka itinapok idto sa dagat, dangan nagsabi, “Arog kaini kakosog an pagbagsak kan dakulang syudad nin Babilonia; dai na nanggad iyan mahihiling.
Revelation	18	22	Dai na madadangog diyan saimo an tugtog kan mga arpista, mga paraawit, mga paraplawta saka mga paratrompeta! Mayo na nin makukuang trabahador para sa anoman na klaseng trabaho diyan saimo; mayo nang tanog nin gilingan na madadangog!
Revelation	18	23	Mayo nang mahihiling na liwanag nin ilawan diyan saimo; mayo nang madadangog na tingog kan nobya saka nobyo. An mga negosyante mo an nagin pinakamapangyari sa bilog na kinaban; sa paagi nin salamangka, dinaya mo an gabos na nasyon sa kinaban!”
Revelation	18	24	Pinadusahan an Babilonia huli ta sa saiya pinabulos an dugo kan mga propeta asin kan mga banal patin kan gabos na ginadan sa ibabaw kan daga.
Revelation	19	1	Pakatapos kaini, nakadangog ako nin ribok na arog kakosog kan tingog nin kadakul na tawo sa langit, na nagkukurahaw, “Pag-omawon an Dios! An kaligtasan, kamurawayan asin kapangyarihan nasa satong Dios!
Revelation	19	2	Tama asin matanos an saiyang mga paghukom! Pinadusahan niya an pinakamaraot na babae na iyo an nagparaot kan kinaban huli kan saiyang karigsokan. Pinadusahan siya nin Dios dahel ta ginadan niya an mga sorogoon nin Dios.”
Revelation	19	3	Nagkurahaw giraray sinda, “Pag-omawon an Dios! An aso kan nagkakalayong dakulang syudad nag-iitaas sagkod pa man!”
Revelation	19	4	Nagdapa an beynte y kwatrong kamagurangan asin an apat na buhay na linalang sa atubang nin Dios na nagtutukaw sa trono. Nagsabi sinda, “Amen! Pag-omawon an Dios!”
Revelation	19	5	Dangan may tingog na nagtaram hale sa trono, “Omawon nindo an satong Dios, kamo gabos na sorogoon niya asin kamo na mga may pagkatakot saiya, dakula o sadit!”
Revelation	19	6	Dangan nakadangog ako nin ribok na garo tingog kan kadakul na tawo, na garo hinagawak nin dakulang busay saka garo makosog na daguldol. Nadangog ko sindang nagtataram, “Pag-omawon an Dios, huli ta naghahade an Kagurangnan, an satong Dios na Makakamhan!
Revelation	19	7	Mag-ogma kita; omawon ta an saiyang kadakulaan! Nag-abot na an aldaw kan kasal kan Kordero asin andam na an saiyang nobya.
Revelation	19	8	Itinao na sa nobya an gubing na lino na nagkikintab sa kalinigan.” (An lino iyo an matanos na gibo kan mga banal.)
Revelation	19	9	Nagsabi sako an anghel, “Isurat mo ini: Paladan an mga imbitado sa bangkete sa kasal kan Kordero.” Nagtaram pa an anghel, “Ini an mga totoong tataramon nin Dios.”
Revelation	19	10	Duminapa ako sa pamitisan niya sa pagsamba saiya, alagad sinaway niya ako, “Dai mo iyan paggibohon! Sorogoon man akong arog saimo, arog kan saimong mga tugang na nagdadanay sa katotoohan na ipinahayag ni Jesus. Sambahon mo an Dios!” Huli ta an katotoohan na ipinahayag ni Jesus iyo an buhay kan propesiya.
Revelation	19	11	Dangan nahiling kong nagbukas an langit, asin nahiling ko duman an sarong puting kabayo. An nangangabayo kaiyan inaapod na Maimbod saka Totoo, huli ta matanos an saiyang paghukom saka pakipaglaban.
Revelation	19	12	An saiyang mga mata garo naglalaad na kalayo; dakul na korona an nasa payo niya. Nasusurat sa saiya an sarong ngaran na siya sana an nakakaaram.
Revelation	19	13	An sulot niyang gubing sarumsom nin dugo. An ngaran niya, “An Tataramon nin Dios.”
Revelation	19	14	Nagsunod saiya an mga hukbo nin langit, nakalunad sa mga puting kabayo saka nakagubing nin puti asin malinig na lino.
Revelation	19	15	Nagluwas sa saiyang ngoso an sarong matarom na espada na iyo an gagamiton niya sa pagdaog kan mga nasyon. Magsasakop siya sainda na may kapot na pamakol na lansang, dangan papaluwason niya sa gilingan nin ubas an arak kan makangingirhat na kaanggotan nin Dios na Makakamhan.
Revelation	19	16	Nakasurat sa gubing saka hita niya an ngaran na ini: “Hade nin mga hade asin Kagurangnan nin mga kagurangnan.”
Revelation	19	17	Dangan nahiling ko an sarong anghel na nagtitindog sa aldaw. Nagkurahaw siya sa gabos na gamgam na naglalayog sa kaitaasan, “Madya, magtiripon kamo para sa dakulang bangkete nin Dios!
Revelation	19	18	Madya, kakana nindo an laman kan mga hade, mga heneral saka mga soldados, an laman nin mga kabayo sagkod kan mga nangangabayo, saka an laman kan gabos na tawo, oripon o talingkas, sadit o dakula!”
Revelation	19	19	Dangan nahiling ko an hayop, kaiba an mga hade sa kinaban asin an saindang hukbo na nagtiripon sa pakilaban sa nangangabayo asin sa mga soldados kaini.
Revelation	19	20	Nabihag an hayop, kaiba an bakong tunay na propeta na nagpahiling nin mga milagro sa atubangan kan hayop. (Huli kan mga milagrong idto nadaya niya idtong mga may marka kan hayop saka an mga nagsamba sa ladawan kan hayop.) An hayop dangan an bakong tunay na propeta parehong itinapok na buhay duman sa danaw nin naglalaad na asupre.
Revelation	19	21	An saindang mga hukbo nagkagaradan sa espadang nagluwas sa ngoso kan nangangabayo; an gabos na gamgam nagpahinggustong magtuka kan laman kan nagkagaradan.
Revelation	2	1	“Suratan mo an anghel kan simbahan sa Efeso: “Iyo ini an mensahe kan nagkakapot nin pitong bitoon sa too niyang kamot, kan naglalakaw sa tahaw kan pitong kandelerong bulawan.
Revelation	2	2	Aram ko an mga ginibo mo, an saimong kapagalan saka an saimong pagkamatinios. Aram ko na dai mo matitios an mga maraot na tawo. Binalo mo an mga nagsasabi na sinda mga apostol, na bako man totoo, asin napatunayan mo na mga putikon sinda.
Revelation	2	3	Aram ko na matinios ka asin huli sako nagtios ka na mayo nin kapagalan.
Revelation	2	4	Alagad igwa ako nin masasabi tumang saimo: dai mo na ako namomotan ngunyan arog kan dati.
Revelation	2	5	Kaya giromdoma an ginikanan mo kan ika nahulog! Magbakle ka dangan gibohon mo giraray an dati mong ginigibo kaidto. Ta kun dai ka magbakle, madiyan ako asin hahaleon ko an saimong kandelero sa namumugtakan kaiyan.
Revelation	2	6	Alagad ini naman an naooyonan ko saimo: ikinakaongis mo an ginigibo kan mga Nicolaita, na ikinakaongis ko man.
Revelation	2	7	“An may talinga, magdangog sa sinasabi kan Espiritu sa mga simbahan! “Sa mga manggagana, itatao ko an deretsong magkakan kan bunga kan kahoy nin buhay na nasa Paraiso nin Dios.
Revelation	2	8	“Suratan mo an anghel kan simbahan sa Esmirna: “Iyo ini an mensahe kan enot asin kan huri, an nagadan asin binuhay liwat.
Revelation	2	9	Aram ko an saimong mga kasakitan; aram ko na ika dukha—alagad sa katunayan mayaman ka! Aram ko an mga pakaraot saimo kan mga nagsasabi na sinda mga Judio, na bako man totoo, kundi sa katunayan sarong sinagoga ni Satanas!
Revelation	2	10	Dai ka matakot sa mga nagdadangadang mong kasakitan. Uya, an iba saindo ipapabilanggo kan Diablo tanganing baloon kamo, asin sampolong aldaw kamong magtitios. Alagad magin maimbod ka sagkod sa kagadanan asin itatao ko saimo an korona nin buhay.
Revelation	2	11	“An may talinga, magdangog sa sinasabi kan Espiritu sa mga simbahan! “An mga manggagana dai na maagi kan ikaduwang kagadanan.
Revelation	2	12	“Suratan mo an anghel kan simbahan sa Pergamo: “Iyo ini an mensahe kan may kapot na espadang doble an tarom.
Revelation	2	13	Aram ko kun saen ka nag-eerok; yaon ka sa lugar na namumugtakan kan trono ni Satanas. Alagad nagdadanay kang maimbod sako. Dai mo binayaan an saimong pagtubod sako, maski kan si Antipas, an maimbod kong saksi, gadanon duman sa lugar na pinag-eerokan ni Satanas.
Revelation	2	14	Alagad igwa ako nin nagkapirang bagay na masasabi tumang saimo: may iba diyan saindo na nagsusunod sa katukdoan ni Balaam, na nagtukdo ki Balac na magbuktak nin singkogan para sa mga Israelita kan dagkahon sindang magkakan kan inatang sa mga dios-dios saka maggibo nin karigsokan.
Revelation	2	15	Igwa man diyan saindo nin mga tawo na nagsusunod sa katukdoan kan mga Nicolaita.
Revelation	2	16	Kaya magbakle kamo! Ta kun dai, madiyan tolos ako dangan lalabanan ko an mga tawong iyan kan espada nin sakong ngoso.
Revelation	2	17	“An may talinga, magdangog sa sinasabi kan Espiritu sa mga simbahan! “Sa mga manggagana itatao ko an iba kan natatagong manna. An lambang saro sainda tatawan ko man nin puting gapo na nasusuratan nin bagong ngaran na mayong siisay man na makakaaram pwera sa maako kaiyan.
Revelation	2	18	“Suratan mo an anghel kan simbahan sa Tiatira: “Iyo ini an mensahe kan Aki nin Dios, na may mga matang garo kalayong naglalaad, asin may mga bitis na garo bronseng nagkikintab.
Revelation	2	19	Aram ko an saimong mga ginigibo, an saimong pagkamoot, pagtubod, paglingkod saka pagkamatinios. Aram ko man na orog an ginigibo mo ngunyan ki kaidto.
Revelation	2	20	Alagad igwa ako nin masasabi tumang saimo: tinutugotan mo an babaeng si Jezebel, na nagsasabing propeta siya nin Dios. Nagtutukdo siya asin dinadaya niya an sakong mga sorogoon tanganing maggibo nin karigsokan saka magkakan nin mga inatang sa mga dios-dios.
Revelation	2	21	Tinawan ko na siya nin panahon na makapagbakle, alagad habo siyang magbakle sa saiyang karigsokan.
Revelation	2	22	Kaya papahelangon ko siya asin an mga nagsambay saiya. Gigibohon ko ini kun dai sinda magbakle sa mga maraot na ginibo ninda kaiba niya.
Revelation	2	23	Gagadanon ko man an saiyang mga aki tanganing maaraman kan gabos na simbahan na ako iyo an nagsisiyasat sa isip saka puso nin tawo, dangan itatao ko sa lambang saro an maninigo sa saiyang mga gibo.
Revelation	2	24	“Alagad sa iba saindo diyan sa Tiatira na dai nagsunod kan maraot na katukdoan na iyan; na dai nakanood kan inaapod kan iba na mga ‘hararom na hilom ni Satanas,’ sinasabihan ko kamo na dai ko na kamo tatawan nin iba pang makakagabat saindo.
Revelation	2	25	Alagad papagdanayon nindo an yaon na saindo sagkod na ako mag-abot.
Revelation	2	26-27	An mga manggagana saka magpapadagos sa paggibo kan boot ko sagkod sa kataposan, tatawan ko kan kapangyarihan arog kan itinao sako kan sakong Ama: magsasakop sinda sa mga nasyon na may kapot na pamakol na lansang; papasaon sindang garo mga dalipay na koron.
Revelation	2	28	Itatao ko man sainda an bitoon na makaaga.
Revelation	2	29	“An may talinga, magdangog sa mga sinasabi kan Espiritu sa mga simbahan!
Revelation	20	1	Dangan nahiling ko an sarong anghel na nag-iibaba hale sa langit, kapot an lyabe kan dai matugkad na kairaroman asin an sarong dakulang kadena.
Revelation	20	2	Dinakop niya an dragon, an kasuanoy na halas na iyo an Diablo o Satanas, saka kinadenahan sa laog nin sangribong taon.
Revelation	20	3	Itinapok siya kan anghel duman sa dai matugkad na kairaroman, sinerahan iyan dangan minarkahan tanganing dai na niya madaya an mga nasyon sagkod na matapos an sangribong taon. Pakatapos kan panahon na iyan, kaipuhan butasan siya sa halipot na panahon.
Revelation	20	4	Dangan nakahiling ako nin mga trono. An mga nakatukaw duman iyo an tinawan nin kapangyarihan na maghukom. Nahiling ko man an mga kalag kan mga ginaradan huli kan saindang pagpatotoo dapit ki Jesus saka dapit sa tataramon nin Dios. Dai sinda nagsamba sa hayop o sa ladawan kaini; dai man sinda nagpabugtak kan marka kan hayop sa saindang mga angog o mga kamot. Nabuhay sinda dangan naghade kaiba ni Cristo sa laog nin sangribong taon.
Revelation	20	5	Iyo ini an enot na pagkabuhay liwat kan mga gadan. An ibang mga gadan dai nabuhay liwat sagkod na dai natapos an sangribong taon.
Revelation	20	6	Paladan asin banal an makaiba sa enot na pagkabuhay liwat! An ikaduwang kagadanan dai nin kapangyarihan sainda; magigin sindang mga padi nin Dios asin ni Cristo; maghahade sinda kaiba niya sa laog nin sangribong taon.
Revelation	20	7	Pakatapos kan sangribong taon, papaluwason si Satanas sa bilanggoan niya.
Revelation	20	8	Maluwas siya tanganing dayaon an mga nasyon sa bilog na kinaban—an Gog asin an Magog. Titiponon niya sinda gabos para sa ralaban. Arog sinda kadakul kan baybay sa tampi kan dagat.
Revelation	20	9	Naglakop sinda sa kadagaan dangan pinalibotan ninda an kampo kan mga banal, asin an syudad na namomotan nin Dios. Alagad may kalayong nagdatong hale sa langit na tuminunaw sainda.
Revelation	20	10	Dangan an Diablo na nagdaya sainda itinapok sa danaw nin kalayo saka asupre, na tinapokan man kan hayop saka kan bakong tunay na propeta. Duman papasakitan sinda aldaw-banggi, sagkod pa man.
Revelation	20	11	Dangan nahiling ko an sarong dakula asin puting trono saka an nakatukaw duman. Napara sa atubang niya an daga saka an langit asin dai na nanggad nahiling an mga ini.
Revelation	20	12	Pakatapos, nahiling ko an mga gadan, dakula asin sadit, na nakatindog sa atubangan kan trono. Binuklat an mga libro, dangan binuklat man an saro pang libro na iyo an libro nin buhay. An mga nagadan hinukoman sosog sa ginibo ninda na nakasurat sa mga libro.
Revelation	20	13	Dangan ilinuwas kan dagat an mga gadan na yaon saiya; siring man ilinuwas kan Kagadanan asin kan Hades an gabos na gadan na yaon sainda. Hinukoman an gabos sosog sa ginibo ninda.
Revelation	20	14	Dangan an Kagadanan asin an Hades itinapok sa danaw nin kalayo. (An danaw nin kalayong ini iyo an ikaduwang kagadanan.)
Revelation	20	15	An siisay man na an ngaran dai nasusurat sa libro nin buhay itinapok sa danaw nin kalayo.
Revelation	21	1	Dangan nahiling ko an sarong bagong langit asin an sarong bagong daga. An enot na langit saka an enot na daga napara, siring man an dagat.
Revelation	21	2	Nahiling ko man an Banal na Syudad, an bagong Jerusalem, na nag-iibaba hale sa langit gikan sa Dios, garo nobya na nakagubing nin pangkasal asin masabat sa nobyo niya.
Revelation	21	3	Nadangog ko an sarong makosog na tingog hale sa trono na nagsabi, “Ngunyan an erokan nin Dios nasa mga tawo na! An Dios mismo mag-eerok kaiba ninda asin sinda magigin banwaan niya. An mismong Dios an magigin kaiba ninda asin siya an magigin Dios ninda.
Revelation	21	4	Papahidon niya an gabos nindang luha. Mayo na nin kagadanan, kamondoan, pagtangis o kasakitan, huli ta napara na an mga daan na bagay.”
Revelation	21	5	Dangan nagtaram an nakatukaw sa trono, “Ngunyan ginigibo ko nang bago an gabos na bagay!” Sinabihan man niya ako, “Isurat mo ini, huli ta an mga tataramon na ini totoo asin masasarigan.”
Revelation	21	6	Dangan nagsabi siya, “Natapos na! Ako an Alfa asin an Omega; ako an kapinonan asin an kataposan. An siisay man na napapaha, mayong bayad na papainomon ko hale sa burabod nin tubig na nagtatao nin buhay.
Revelation	21	7	An siisay man na manggagana, maako sako kan pamanang ini: ako magigin Dios niya asin siya magigin aki ko.
Revelation	21	8	Alagad an mga matalaw, an mga parapasaluib, an mga maati an gibo, mga paragadan, mga marigsok, mga salamangkero, mga parasamba sa dios-dios, saka an gabos na putikon—sinda gabos ihuhulog sa danaw nin kalayo saka asupre, na iyo an ikaduwang kagadanan.”
Revelation	21	9	Nagdolok sako an saro kan pitong anghel, na tinarawan kan pitong mangko na pano kan pitong huring peste, saka nagsabi, “Madya, asin ipapahiling ko saimo an Nobya, an agom kan Kordero.”
Revelation	21	10	Sinangkoban ako kan Espiritu, dangan dinara ako kan anghel sa alitoktok nin sarong halangkaw na bukid. Ipinahiling niya sako an Jerusalem, an Banal na Syudad na nag-iibaba hale sa langit gikan sa Dios,
Revelation	21	11	nagliliwanag sa kamurawayan nin Dios. Nagliliwanag an syudad siring sa mahalagang bato, arog sa haspeng malinaw siring sa kristal.
Revelation	21	12	Dakula asin halangkaw an kudal kaiyan, na may doseng trangkahan na binabantayan nin doseng anghel. Nakasurat sa mga trangkahan an mga ngaran kan doseng tribu nin Israel.
Revelation	21	13	Igwa iyan nin tolong trangkahan sa lambang direksyon: tolo sa sirangan, tolo sa habagat, tolo sa amihan saka tolo sa solnopan.
Revelation	21	14	An kudal kan syudad napapatugmad sa doseng gapo na sa ibabaw kaiyan nakasurat an mga ngaran kan doseng apostol kan Kordero.
Revelation	21	15	An anghel na nagtaram sako may darang pansukol na bulawan na gagamiton sa pagsukol kan syudad, kan mga trangkahan saka kan mga kudal kaiyan.
Revelation	21	16	Kwadrado an syudad; an lakbang pareho sa laba kaiyan. Sinukol kan anghel an syudad kan saiyang pansukol na bulawan: dos mil kwatro syentos kilometros an laba kaiyan, siring man an hiwas, saka an langkaw.
Revelation	21	17	Sinukol man kan anghel an kudal na an langkaw sesenta metros, sosog sa pansukol na ginamit niya.
Revelation	21	18	Gibo sa batong haspe an kudal; an mismong syudad gabos purong bulawan, na malinaw siring sa salming.
Revelation	21	19	An mga batong pundasyon kan kudal kan syudad sinamnohan nin gabos na klaseng mahalagang bato: an enot haspe, an ikaduwa safiro, an ikatolo agata, an ikaapat esmeralda,
Revelation	21	20	an ikalima onise, an ikaanom kornalina, an ikapito krisolito, an ikawalo berilo, an ikasiyam topasyo, an ikasampolo krisopraso, an ikaonse hasinto, saka an ikadose amatista.
Revelation	21	21	Perlas an doseng trangkahan; an lambang trangkahan gibo sa saro sanang perlas. An tinampo kan syudad gibo sa purong bulawan, silag siring sa salming.
Revelation	21	22	Dai akong nahiling na templo duman sa syudad, huli ta an templo kaiyan iyo mismo an Kagurangnan Dios na Makakamhan, saka an Kordero.
Revelation	21	23	Dai na kaipuhan kan syudad an liwanag kan aldaw o kan bulan, huli ta an kamurawayan nin Dios iyo an liwanag kaiyan dangan an Kordero iyo an ilaw.
Revelation	21	24	Maglalakaw sa kaliwanagan kaiyan an mga nasyon, saka dadarahon diyan kan mga hade sa daga an saindang mga kayamanan.
Revelation	21	25	Bukas an mga trangkahan kan syudad sa bilog na aldaw; dai nanggad seserahan, huli ta mayo na duman nin banggi.
Revelation	21	26	Dadarahon sa syudad na iyan an kabantogan asin kayamanan kan mga nasyon.
Revelation	21	27	Alagad mayong anoman na maati na makakalaog sa syudad, ni an mga naggigibo nin karatan o nagtataram nin kaputikan. An makakalaog sa syudad iyo sana an mga tawo na an ngaran nasusurat sa libro kan Kordero—an libro nin buhay.
Revelation	22	1	Ipinahiling pa sako kan anghel an salog kan tubig nin buhay, nagkikintab siring sa kristal, na nagbubulos hale sa trono kan Dios asin kan Kordero,
Revelation	22	2	sagkod sa tahaw kan tinampo kan syudad. Sa mag-ibong na pangpang kan salog idtoon an kahoy nin buhay, na minabunga doseng beses sa taon, sarong beses lambang bulan. An mga dahon kaiyan ginagamit na pambulong sa mga nasyon.
Revelation	22	3	Mayo nin mahihiling na anoman na minaldisyon nin Dios sa laog kan syudad. An trono nin Dios asin kan Kordero mamumugtak sa laog kan syudad na iyan; an saiyang mga sorogoon magsasamba saiya.
Revelation	22	4	Mahihiling ninda an saiyang lalawogon dangan isusurat sa saindang mga angog an saiyang ngaran.
Revelation	22	5	Mayo na nin banggi, kaya dai na sinda mangangaipo nin ilaw o liwanag kan aldaw, huli ta an Kagurangnan na Dios iyo an magigin ilaw ninda, asin maghahade sinda sagkod pa man.
Revelation	22	6	Dangan nagsabi sako an anghel, “An mga tataramon na ini totoo asin masasarigan. An Kagurangnan na Dios, na iyo an nagtao kan saiyang Espiritu sa mga propeta, iyo man an nagsugo kan saiyang anghel tanganing ipahiling sa saiyang mga sorogoon an mga bagay na madali nang mangyari.”
Revelation	22	7	“Paghinanyog kamo!” an sabi ni Jesus. “Madali na akong mag-abot! Paladan an mga nagkukuyog kan mga propesiya sa librong ini!”
Revelation	22	8	Ako, si Juan, an nakadangog saka nakahiling kan mga bagay na ini. Pakatapos kong madangog asin mahiling an mga ini, nagdapa ako sa pamitisan kan anghel na nagpahiling sako kan mga bagay na ini, tanganing sambahon siya.
Revelation	22	9	Alagad sinaway niya ako, “Dai mo iyan paggibohon! Sorogoon man akong arog saimo asin kan saimong mga tugang na propeta saka kan gabos na nagkukuyog kan mga tataramon sa librong ini. Sambahon mo an Dios!”
Revelation	22	10	Nagsabi pa siya sako, “Dai mo paghilomon an mga propesiya sa librong ini, huli ta madali nang maotob ini.
Revelation	22	11	Pabayae sanang magpadagos sa gibong maraot an mga tawong maraot; sa gibong maati an mga maati; an marahay, magpadagos sa gibong marahay; asin an banal, sa gibong banal.”
Revelation	22	12	“Hinanyoga ako!” an sabi ni Jesus. “Madali na akong umabot! Dara ko an mga premyo na itatao ko sa lambang saro sosog sa saiyang ginibo.
Revelation	22	13	Ako an Alfa asin Omega, an enot asin an huri, an kapinonan saka an kataposan.”
Revelation	22	14	Paladan an mga naglinig kan saindang mga gubing, huli ta tatawan sinda nin deretsong magkakan kan bunga kan kahoy nin buhay, saka maglaog sa mga trangkahan kan syudad.
Revelation	22	15	Alagad mawawalat sa luwas kan syudad an mga maati an gibo, an mga salamangkero, mga marigsok, mga paragadan, mga parasamba sa dios-dios saka mga putikon sa tataramon sagkod sa gibo.
Revelation	22	16	“Ako, si Jesus, an nagsugo kan sakong anghel na magpahayag kan mga bagay na ini saindo sa mga simbahan. Gikan ako sa pamilya ni David; ako an maliwanag na bitoon na makaaga.”
Revelation	22	17	“Madya!” an sabi kan Espiritu asin kan Nobya. An makadangog kaini dapat man magsabi, “Madya!” Magdolok an siisay man na napapaha; an nagmamawot, mayong bayad na makakakua kan tubig nin buhay.
Revelation	22	18	Ako, si Juan, nagpapatanid sa gabos na nakakadangog kan mga propesiya sa librong ini: sa kiisay man na magdagdag nin anoman sa mga propesiya sa librong ini, idadagdag nin Dios saiya an mga peste na isinurat sa librong ini.
Revelation	22	19	An siisay man na mag-ina nin anoman sa mga propesiya sa librong ini, hahalean man nin Dios kan saiyang kahirasan sa bunga kan kahoy nin buhay asin sa Banal na Syudad na isinurat sa librong ini.
Revelation	22	20	An nagsasaksi kan gabos na ini nagsasabi, “Totoo nanggad! Madali na akong umabot!” Mangyari logod iyan. Madya na, Kagurangnan na Jesus!
Revelation	22	21	Mapasagabos logod an biyaya ni Jesus na Kagurangnan.
Revelation	3	1	“Suratan mo an anghel kan simbahan sa Sardis: “Iyo ini an mensahe kan igwa kan pitong espiritu nin Dios asin pitong bitoon. Aram ko an saimong mga ginigibo; sa ngaran ka sana buhay, an totoo gadan ka na.
Revelation	3	2	Kaya pagmata asin pakosoga an anoman na yaon pa saimo, na madali nang magadan. Huli ta nahihiling kong an mga ginibo mo bako pang marahay sa panhiling kan sakong Dios.
Revelation	3	3	Kaya giromdoma an itinukdo saimo saka an nadangog mo; kuyoga iyan asin magbakle ka. Kun dai ka magmata, madiyan ako saimo arog sa parahabon, asin dai mo aram an oras kan sakong pag-abot.
Revelation	3	4	Alagad igwa pa nin nagkapira diyan sa Sardis na dai nadigtaan an saindang gubing; an nagkapirang ini maiba sako, nakagubing nin puti, huli ta maninigo sindang mag-iba sako.
Revelation	3	5	An mga manggagana gugubingan man nin puti, saka dai ko paparaon an saindang ngaran sa libro nin buhay. Mimidbidon ko sinda sa atubang kan sakong Ama asin kan saiyang mga anghel.
Revelation	3	6	“An may talinga, magdangog sa sinasabi kan Espiritu sa mga simbahan!”
Revelation	3	7	“Suratan mo an anghel kan simbahan sa Filadelfia: “Iyo ini an mensahe kan Banal asin Totoo, na nagkakapot kan lyabe ni David; an pintoan na binubuksan niya mayo nin nakakasera; an sineserahan niya mayo nin nakakabukas.
Revelation	3	8	Aram ko an saimong mga ginigibo; aram kong igwa ka nin dikit na kapangyarihan. Sinunod mo an sakong katukdoan saka dai mo ako pinagnegaran. Kaya binuksan ko an sarong pintoan sa atubang mo na mayo nin siisay man na makakasera.
Revelation	3	9	Uya, an mga kaiba sa sinagoga ni Satanas, na nagsasabing sinda mga Judio alagad bako, kundi nagpuputik sana, padodolokon ko asin paluluhodon sa atubang mo, tanganing maaraman ninda gabos na namomotan taka.
Revelation	3	10	Huli ta sinunod mo an pagboot ko na magin matinios ka, ililikay taka sa kasakitan na maabot sa bilog na kinaban, sa pagbalo kan gabos na tawo diyan.
Revelation	3	11	Madali na akong mag-abot. Ingatan mo an nasa saimo, tanganing mayo nin siisay man na makaagaw kan saimong korona.
Revelation	3	12	An mga manggagana gigibohon kong garo harigi sa templo kan sakong Dios; dai na nanggad sinda mahale diyan. Isusurat ko sa mga hariging iyan an ngaran kan sakong Dios saka an ngaran kan syudad kan sakong Dios, an bagong Jerusalem na maibaba hale sa langit, hale sa sakong Dios. Isusurat ko man sa mga iyan an sakong bagong ngaran.
Revelation	3	13	“An may talinga, magdangog sa sinasabi kan Espiritu sa mga simbahan!
Revelation	3	14	“Suratan mo an anghel kan simbahan sa Laodicea: “Iyo ini an mensahe kan Amen, an maimbod saka totoong saksi, an ginikanan kan gabos na linalang nin Dios.
Revelation	3	15	Aram ko an saimong mga ginigibo; aram ko na bako kang malipot o mainit. Marahay pa logod kun malipot ka o mainit!
Revelation	3	16	Alagad huli ta ika mahimbong sana, bakong malipot o mainit, isusuka taka!
Revelation	3	17	An sabi mo mayaman ka, nag-uswag ka, dai ka nagkakaipo nin anoman. Alagad dai mo aram na saro kang daing sukat, makaheherak, dukha, huba saka buta!
Revelation	3	18	Kaya hinahatolan taka na bumakal ka sako nin purong bulawan, tanganing magyaman ka. Bumakal ka man nin puting gubing tanganing may itahob ka sa makasosopog mong hubang kamugtakan. Bumakal ka nin bolong na ilalahid sa saimong mga mata tanganing makahiling ka.
Revelation	3	19	Sinasagwe ko saka dinidisiplina an gabos kong namomotan. Kaya magmaigot asin magbakle ka.
Revelation	3	20	Uya, nagtitindog ako asin nagtotoktok sa may pintoan. Kun may magdangog sako saka magbukas kan pintoan, malaog ako asin makakan kasabay niya, asin siya makakan na kasabay ko.
Revelation	3	21	An mga manggagana kataed kong patutukawon sa sakong trono, arog sako na nanggana, kaya ngunyan nagtutukaw ako kataed kan sakong Ama sa saiyang trono.
Revelation	3	22	“An may talinga, magdangog sa sinasabi kan Espiritu sa mga simbahan!”
Revelation	4	1	Pakatapos kaini, ibang bisyon naman an nahiling ko. Nahiling ko an sarong bukas na pintoan sa langit. Nadangog ko giraray an tingog na garo trompeta na nagtaram sako kan enot. Ini an sabi, “Sumakat ka digdi ta ipapahiling ko saimo an mga mangyayari pakatapos kaini.”
Revelation	4	2	Tolos na napano ako kan Espiritu. Nahiling ko duman sa langit an sarong trono; duman may nakatukaw.
Revelation	4	3	An lalawogon kan nakatukaw sa trono nagliliwanag siring sa mahalagang batong haspe saka kornalina; sa palibot kan trono may bulalangaw na kakolor kan batong esmeralda.
Revelation	4	4	Napapalibotan an tronong iyan nin beynte y kwatrong trono na may nakatukaw na beynte y kwatrong kamagurangan, na mga nakagubing nin puti saka may mga koronang bulawan.
Revelation	4	5	May mga kikilat, hagubohob saka daguldol na naghahale sa trono. Sa atubangan kan trono may naglalaad na pitong karaba na iyo an pitong Espiritu nin Dios.
Revelation	4	6	Igwa man nin garo dagat na salming, malinaw arog sa kristal. Sa palibot kan trono, sa lambang gilid kaiyan, igwa nin apat na buhay na linalang na pano nin mga mata sa atubangan saka sa likod.
Revelation	4	7	An enot na linalang nakakaagid sa leon; an ikaduwa nakakaagid sa baka; an ikatolo may lalawogon na garo sa tawo; an ikaapat nakakaagid sa agilang naglalayog.
Revelation	4	8	An lambang saro kaining buhay na linalang may anom na pakpak, pano nin mga mata an luwas asin an laog. Aldaw-banggi daing ontok an saindang pag-awit kaini: “Banal, banal, banal an Kagurangnan Dios na Makakamhan, na iyo kaidto, ngunyan, asin sa madatong pang panahon.”
Revelation	4	9	Sa lambang pag-awit kaining apat na buhay na linalang kan mga awit nin pagpamuraway, pag-omaw, saka pagpasalamat duman sa atubangan kan nagtutukaw sa trono na nabubuhay sagkod pa man,
Revelation	4	10	an beynte y kwatrong kamagurangan minaluhod dangan minasamba sa atubang kan nagtutukaw sa trono, na nabubuhay sagkod pa man. Ibinubugtak ninda sa atubangan kan trono an saindang mga korona saka minaawit:
Revelation	4	11	“Samong Kagurangnan asin Dios! Maninigo kang mag-ako nin kamurawayan, kaomawan saka kapangyarihan. Huli ta linalang mo an gabos na bagay, nabubuhay sinda asin nagdadanay huli kan saimong kabotan.”
Revelation	5	1	Nahiling ko sa toong kamot kan nagtutukaw sa trono an sarong libro na pano nin surat mang-ibong-ibong asin igwa nin pitong selyo.
Revelation	5	2	Dangan nahiling ko an sarong mapangyaring anghel na naghahapot sa makosog na tingog, “Siisay an maninigong magtangkas kan mga selyo dangan magbukas kan libro?”
Revelation	5	3	Alagad mayo nin siisay man sa langit o sa daga o sa irarom kan daga na nakabukas kan libro o naghiling kan laog kaiyan.
Revelation	5	4	Nagtangis ako nin makuri huli ta mayo nin nakuang maninigong magbukas kan libro asin maghiling kan laog kaiyan.
Revelation	5	5	Dangan saro kan mga kamagurangan an nagsabi sako, “Dai ka maghibi. Hilinga, nanggana an Leon kan tribu nin Juda, an Gamot ni David, kaya siya an makakatangkas kan pitong selyo asin makakabukas kan libro.”
Revelation	5	6	Dangan nahiling ko an Kordero na nakatindog sa pagultanan kan trono asin kan apat na buhay na linalang, sa tahaw kan mga kamagurangan. Nahihiling an tanda na an Kordero ginadan. An Kordero igwa nin pitong sungay saka pitong mata, na iyo an pitong Espiritu nin Dios na ipinadara sa bilog na kinaban.
Revelation	5	7	Kinua kan Kordero an libro na nasa toong kamot kan nagtutukaw sa trono.
Revelation	5	8	Kan makua na iyan kan Kordero, an apat na buhay na linalang asin an beynte y kwatrong kamagurangan nagluhod sa atubang niya. An lambang saro may kapot na arpa saka bulawan na mangko na pano nin insenso; an insensong idto iyo an mga pamibi kan mga banal.
Revelation	5	9	Dangan inawit ninda an bagong awit na ini: “Ika an maninigong magkua kan libro, asin magtangkas kan mga selyo kaiyan. Huli ta ika ginadan dangan tinubos mo para sa Dios an mga tawo sa paagi kan saimong dugo, mga tawong hale sa manlaen-laen na tribu, lengwahe, rasa saka nasyon.
Revelation	5	10	Ginibo mo sindang kahadean nin mga padi tanganing maglingkod sa satong Dios; maghahade sinda sa daga.”
Revelation	5	11	Naghiling giraray ako asin nadangog ko an tingog nin ribo-ribo saka milyon-milyon na anghel na nakapalibot sa trono, sa apat na buhay na linalang asin sa mga kamagurangan.
Revelation	5	12	Nag-aawit sinda sa makosog na tingog, “An Kordero na ginadan maninigo na mag-ako nin kapangyarihan, kayamanan, kadonongan, kakosogan, kaomawan, kamurawayan saka paggalang!”
Revelation	5	13	Nadangog ko man na nag-aawit an gabos na linalang na nasa langit, sa daga, sa irarom kan daga, saka sa dagat—an gabos na linalang sa bilog na kinaban—ini an saindang inaawit: “Sa nagtutukaw sa trono asin sa Kordero, mapasainda an paggalang, kaomawan, kamurawayan, asin kapangyarihan, sagkod pa man!”
Revelation	5	14	An apat na buhay na linalang nagsimbag, “Amen!” Dangan an mga kamagurangan nagdapa saka nagsamba saiya.
Revelation	6	1	Nahiling kong tinangkas kan Kordero an enot kan pitong selyo, dangan nagtaram na garo daguldol an saro kan apat na buhay na linalang, “Madya!”
Revelation	6	2	Nahiling ko an sarong kabayong puti. An nangangabayo may kapot na pana, asin tinawan siya nin korona. Dangan nagluwas siya bilang sarong mapanggana tanganing padagos pang manggana.
Revelation	6	3	Tinangkas kan Kordero an ikaduwang selyo. Nadangog ko an ikaduwang buhay na linalang na nagsabi, “Madya!”
Revelation	6	4	Nagluwas naman an sarong kabayong pula. An nangangabayo tinawan nin kapangyarihan na magdara nin gera sa kinaban tanganing an mga tawo maggaradanan. Tinawan siya nin sarong dakulang espada.
Revelation	6	5	Tinangkas kan Kordero an ikatolong selyo. Nadangog ko an ikatolong buhay na linalang na nagsabi, “Madya!” Nahiling ko an sarong kabayong itom. An nangangabayo may kapot na sarong timbangan.
Revelation	6	6	Nakadangog ako nin garo tingog na hale sa tahaw kan apat na buhay na linalang na nagsabi, “Sarong takad na trigo sana an mababakal kan sarong aldaw na tandan; tolong takad na sebada sana an mababakal kan sarong aldaw na tandan. Alagad dai mo pagraoton an tanoman nin oliba saka tanoman nin ubas!”
Revelation	6	7	Tinangkas kan Kordero an ikaapat na selyo. Nadangog ko an ikaapat na buhay na linalang na nagsabi, “Madya!”
Revelation	6	8	Nahiling ko an sarong kabayong malongsi. An ngaran kan nangangabayo, Kagadanan, asin nagsusunod saiya an Hades. Itinao sainda an kapangyarihan sa ikaapat na kabtang kan kinaban tanganing manggadan sa paagi nin gera, gutom, helang saka sa paagi nin lalaw na mga hayop.
Revelation	6	9	Tinangkas kan Kordero an ikalimang selyo. Nahiling ko sa sirong kan altar an mga kalag kaidtong ginaradan huli sa pagpahayag kan tataramon nin Dios, asin huli sa pagdanay nindang maimbod sa saindang pagsaksi.
Revelation	6	10	Nagkurahaw sinda, “Mapangyaring Kagurangnan, banal asin totoo! Nuarin mo huhukoman asin papadusahan an mga tawong guminadan samo?”
Revelation	6	11	An lambang saro sainda tinawan nin puting gubing, dangan sinabihan na maghalat nin dikit pang panahon, sagkod na mabilog an bilang kan saindang kapwa mga sorogoon saka mga tugang na gagadanon man siring sainda.
Revelation	6	12	Nahiling ko na tinangkas kan Kordero an ikaanom na selyo. Naglinog nin makosog, nagdiklom an aldaw arog kan itom na tela, saka an bulan nagpula na garo dugo;
Revelation	6	13	an mga bitoon sa kalangitan nahulog sa daga na garo mga hilaw pang bunga kan higera na nararakdag kun yinuyugyog nin makosog na doros.
Revelation	6	14	Napara an langit arog sa nalukot na banig asin an gabos na bukid saka isla nahale sa saindang mga namumugtakan.
Revelation	6	15	Dangan an mga hade sa kinaban, an mga darakulang tawo, an mga opisyal kan hukbo, an mga mayaman saka mga mapangyari asin an gabos na iba pang mga tawo, oripon o bako, nagtago sa mga lungib asin sa mga darakulang gapo nin kabukidan.
Revelation	6	16	Nagkurahaw sinda sa mga bukid saka sa mga darakulang gapo, “Rumpagi kami nindo asin tagoa kami tanganing dai mi mahiling an nakatukaw sa trono asin tanganing makaligtas kami sa kaanggotan kan Kordero!
Revelation	6	17	Huli ta an mangirhat na aldaw kan saindang kaanggotan nag-abot na asin siisay an makakatagal kaiyan?”
Revelation	7	1	Pakatapos kaini, nahiling ko an apat na anghel na nagtitindog sa apat na poro kan kinaban, pugol an apat na doros, tanganing mayong doros na maghuyop sa daga, o sa dagat, o sa arin man na kahoy.
Revelation	7	2	Dangan nahiling ko an saro pang anghel na nag-iitaas hale sa sirangan dara an selyo kan Dios na buhay. Sa makosog na tingog inapod kan anghel na ini an apat na anghel na tinawan nin Dios kan kapangyarihan sa pagraot kan daga asin dagat.
Revelation	7	3	Nagsabi an anghel, “Dai nindo pagraoton an daga, an dagat, o an mga kahoy, sagkod na dai ta pa namamarkahan an angog kan mga sorogoon kan satong Dios.”
Revelation	7	4	Sinabi sako na syento kwarenta y kwatro mil an bilang kan mga tawong may marka sa angog kan selyo nin Dios. Sinda an mga hale sa doseng tribu nin Israel,
Revelation	7	5-8	dose mil hale sa lambang tribu nin Israel, sa tribu ni Juda, Ruben, Gad, Aser, Neftali, Manases, Simeon, Levi, Isacar, Zabulon, Jose asin Benjamin.
Revelation	7	9	Pakatapos kaini, nahiling ko an dai mabilang na mga tawo hale sa gabos na rasa, tribu, nasyon, saka lengwahe. Nagtitindog sinda sa atubangan kan trono asin kan Kordero, nakagubing nin puti saka may mga kapot na mga sanga nin palma.
Revelation	7	10	Sinda gabos nagkurahaw nin makosog, “An kaligtasan hale sa satong Dios na nagtutukaw sa trono, asin hale sa Kordero!”
Revelation	7	11	An gabos na anghel nagtindog sa palibot kan trono, kan kamagurangan saka kan apat na buhay na linalang. Nagdapa sinda sa atubangan kan trono, nagsamba sa Dios,
Revelation	7	12	mantang nagsasabi, “Amen! Sa satong Dios an kaomawan, kamurawayan, kadonongan, pasasalamat, paggalang, kapangyarihan asin kakosogan sagkod pa man! Amen!”
Revelation	7	13	Hinapot ako kan saro kan mga kamagurangan, “Siisay an mga tawong ini na nakagubing nin puti asin saen sinda hale?”
Revelation	7	14	Sinimbag ko siya, “Dai ko aram; ika an nakakaaram.” Sinabihan niya ako, “Ini an mga tawong nakatagal sa makuring kasakitan. Linabahan ninda an saindang mga gubing asin pinaputi sa paagi kan dugo kan Kordero.
Revelation	7	15	Kaya yaon sinda sa atubangan kan trono nin Dios, naglilingkod saiya aldaw-banggi sa laog kan saiyang templo. Aatamanon sinda kan nagtutukaw sa trono.
Revelation	7	16	Dai na nanggad sinda magugutom o mapapaha; dai na sinda mapapaso kan aldaw o kan anoman na init,
Revelation	7	17	huli ta an Kordero na nasa tahaw kan trono iyo an saindang pastor. Dadarahon niya sinda sa mga burabod nin tubig na nagtatao nin buhay, asin papahidon nin Dios an gabos na luha sa saindang mga mata.”
Revelation	8	1	Kan tangkason kan Kordero an ikapitong selyo, nag-alo sa langit sa laog nin kabangang oras.
Revelation	8	2	Dangan nahiling ko an pitong anghel na nagtitindog sa atubang nin Dios; tinawan sinda nin pitong trompeta.
Revelation	8	3	May nagluwas naman na anghel na may darang bulawan na insensaryo asin nagtindog siya sa atubangan kan altar; tinawan siya nin dakul na insenso na idodolot, kaiba kan mga pamibi kan gabos na banal, sa altar na bulawan na yaon sa atubangan kan trono.
Revelation	8	4	Nag-itaas an aso kan insenso hale sa kamot kan anghel na nagtitindog sa atubang nin Dios kaiba an mga pamibi kan mga banal.
Revelation	8	5	Dangan kinua kan anghel an insensaryo, pinano nin nagkakalayong baga hale sa altar, saka itinapok sa daga. Nagkaigwa nin makosog na daguldol, hagubohob, kikilat asin linog.
Revelation	8	6	Dangan nag-andam an pitong anghel sa pagpatanog kan saindang pitong trompeta.
Revelation	8	7	Pinatanog kan enot na anghel an saiyang trompeta. Nag-uran sa daga nin yelo saka kalayong may kasalak na dugo. Nasulo an ikatolong kabtang kan daga, an ikatolong kabtang kan mga kahoy saka an gabos na berdeng doot.
Revelation	8	8	Dangan pinatanog kan ikaduwang anghel an saiyang trompeta. May itinapok sa dagat na garo dakulang bukid na nagkakalayo.
Revelation	8	9	Nagin dugo an ikatolong kabtang kan dagat; nagkagaradan an ikatolong kabtang kan gabos na nabubuhay sa dagat, asin nagkararaot an ikatolong kabtang kan gabos na sakayan diyan.
Revelation	8	10	Pinatanog kan ikatolong anghel an saiyang trompeta. Hale sa langit, nahulog an sarong dakulang bitoon na garo karabang naglalaad; nahulog ini sa ikatolong kabtang kan mga salog saka mga burabod. (
Revelation	8	11	Kapaitan an ngaran kan bitoon.) An ikatolong kabtang kan tubig nagin mapait, kaya dakul na tawo an nagkagaradan sa pag-inom kaiyan.
Revelation	8	12	Dangan pinatanog kan ikaapat na anghel an saiyang trompeta. Nagdiklom an ikatolong kabtang kan aldaw, an ikatolong kabtang kan bulan asin an ikatolong kabtang kan mga bitoon, kaya nawara an ikatolong kabtang kan saindang liwanag. Nainaan nin ikatolong kabtang an liwanag kan aldaw, saka nadagdagan nin ikatolong kabtang an kadikloman kan banggi.
Revelation	8	13	Dangan naghiling ako asin nadangog ko an sarong agila na nagtataram sa makosog na tingog, mantang naglalayog iyan sa kaitaasan, “Herak man! Herak man sa gabos na nag-eerok sa daga kun patanogon na an mga trompeta kan tolo pang anghel!”
Revelation	9	1	Pinatanog kan ikalimang anghel an saiyang trompeta. Nahiling ko an sarong bitoon na nahulog sa daga; itinao sa bitoon na ini an lyabe kan dai matugkad na kairaroman.
Revelation	9	2	Kan bukasan kan bitoon an dai matugkad na kairaroman, nagluwas an aso na garo hale sa dakulang horno; nagdiklom an aldaw asin an kaitaasan.
Revelation	9	3	Hale sa asong iyan, nagluwas an mga doron pasiring sa daga; tinawan sinda nin kapangyarihan na arog sa mga uyang.
Revelation	9	4	Pinagbotan sindang dai manraot kan mga doot o kan mga kahoy o kan iba pang tinanom. An raraoton sana ninda iyo an mga tawong mayong marka kan selyo nin Dios sa saindang mga angog.
Revelation	9	5	Alagad dai sinda tinugotan na gadanon an mga tawong ini, kundi pasakitan sana sa laog nin limang bulan. An kulog kan pagpasakit ninda garo an kulog na tinitios nin sarong tawong kinagat nin uyang.
Revelation	9	6	Sa laog kan limang bulan na iyan, an mga tawo magmamawot na magadan, alagad dai iyan mangyayari; maski boot nanggad nindang magadan, dai sinda magagadan.
Revelation	9	7	Kun paghilingon, an mga doron garong mga kabayo na andam sa pakilaban; an saindang mga payo igwa nin garo koronang bulawan; an lalawogon ninda garo sa tawo.
Revelation	9	8	Halaba an buhok ninda arog kan sa babae, saka an mga ngipon ninda garo sa leon.
Revelation	9	9	An saindang daghan natatahoban nin pantahob na lansang dangan an kinupakupa kan saindang mga pakpak garo ribok nin mga karwahe na guyod nin mga kabayong nagdadalagan pasiring sa gera.
Revelation	9	10	Igwa sinda nin ikog na may kamandag arog sa uyang. Nasa ikog an kapangyarihan nindang magkulog sa tawo sa laog nin limang bulan.
Revelation	9	11	An anghel na namamahala kan dai matugkad na kairaroman iyo an hade ninda; an ngaran niya Abadon sa tataramon na Hebreyo; Apolion sa tataramon na Griyego, na an kahulogan, Paragadan.
Revelation	9	12	An enot na pasakit nakaagi na; may duwa pang maabot.
Revelation	9	13	Dangan pinatanog kan ikaanom na anghel an saiyang trompeta. Nakadangog ako nin tingog hale sa apat na sungay kan bulawan na altar na yaon sa atubang nin Dios.
Revelation	9	14	An tingog nagtaram sa ikaanom na anghel na may trompeta, “Butasan mo an apat na anghel na nagagapos duman sa dakulang Salog nin Eufrates!”
Revelation	9	15	Dangan binutasan an apat na anghel sa paggadan kan ikatolong kabtang kan gabos na tawo, huli ta inandam mananggad sinda para sa gibong ini sa talaan na oras, aldaw, bulan saka taon.
Revelation	9	16	Sinabi sako an bilang kan mga soldados na nakakabayo; dos syentos milyon sinda gabos.
Revelation	9	17	Nahiling ko sa bisyon an mga kabayo asin an mga nangangabayo na may pantahob sa daghan na arog kapula sa kalayo, arog kaasul sa sapiro saka arog kaamarilyo sa asupre. An mga kabayo may payo na garo leon: may nagluluwas na kalayo, aso saka asupre sa ngoso ninda.
Revelation	9	18	An ikatolong kabtang kan mga tawo nagkagaradan huli sa tolong pesteng ini na nagluluwas sa ngoso kan mga kabayo: kalayo, aso saka asupre.
Revelation	9	19	An kapangyarihan kan mga kabayo nasa saindang ngoso saka ikog. An saindang ikog garo mga halas na may mga payo; iyan an ginagamit ninda sa pagkulog sa mga tawo.
Revelation	9	20	Alagad an mga tawong dai nagadan kan mga pesteng ini dai nagbakle kan saindang mga gibo. Dai sinda nag-ontok magsamba sa mga demonyo saka sa mga ginibo nindang dios-dios na bulawan, plata, bronse, gapo o kahoy, na dai nakakahiling ni nakakadangog o nakakalakaw.
Revelation	9	21	Dai man sinda nagbakle sa saindang mga panggadan, pagsalamangka, karigsokan asin panghabon.
Psalms	1	1	Paladan an tawo na dai nagsusunod sa hatol nin mga maraot, na dai nagsusunod sa paarog nin mga parakasala o dai nakikisumaro sa mga dai nagpapahalaga sa Dios.
Psalms	1	2	Alagad an saiyang kaogmahan nasa Katogonan nin Kagurangnan ; ini aldaw-banggi niyang pinag-aadalan.
Psalms	1	3	Siya siring sa sarong kahoy na nagtatalubo sa kataed nin tubig na nagbubulos, na minabunga sa tamang panahon, asin dai naaalang an mga dahon. Minauswag siya sa gabos niyang gibo.
Psalms	1	4	Alagad bakong siring kaini an mga maraot; siring sinda sa ata na pinapalid kan doros.
Psalms	1	5	Kaya an mga maraot dai makakatindog sa paghukom, ni an mga parakasala sa katiriponan kan mga matanos;
Psalms	1	6	huli ta aram nin Kagurangnan an dalan kan mga matanos, alagad an dalan kan mga maraot mapapahamak.
Psalms	10	1	Tadaw ta harayo kang marahay, Kagurangnan ? Tadaw ta nagtatago ka kun kami nasa kahorasaan?
Psalms	10	2	Sa kapaabaw-abawan linalamag kan mga maraot an mga dukha; dakopa sinda sa mga siod na ginibo ninda.
Psalms	10	3	Huli ta ipinaghahambog kan maraot an mga kamawotan nin saiyang puso; minamaldisyon asin tinatalikdan an Kagurangnan kan tawong paslo.
Psalms	10	4	An tawong tampalasan dai naghahanap sa Kagurangnan ; an gabos niyang nasa isip, “Mayo nin Dios.”
Psalms	10	5	An tampalasan mauswag sa gabos na panahon. Dai niya nasasabotan an mga paghukom nin Dios; tinutuya-tuya niya an saiyang mga kaiwal.
Psalms	10	6	Nasa boot niya, “Mayong makakahiro sako; dai ako mamumugtak sa kapahamakan.”
Psalms	10	7	An saiyang ngoso pano nin maldisyon, kaputikan asin pang-aapi; sa dila niya yaon an karibokan asin karatan.
Psalms	10	8	Sa mga baryo nagtutukaw siya sa paghipa, naghahalat tanganing manggadan kan mga mayong sala. Binabantayan niya an saiyang magigin biktima,
Psalms	10	9	siring sa sarong leon sa saiyang pinagtatagoan. Minahipa siya tanganing madakop an mga dukha; sinisiod niya sinda dangan ginuguyod sa harayo.
Psalms	10	10	Nagkakaroronot an mga biktima; nadadaog huli sa kosog niya.
Psalms	10	11	Nagsaboot siya, “Mayong pagmakulog an Dios! Tinakpan niya an saiyang lalawogon asin dai niya nanggad ako mahihiling!”
Psalms	10	12	Tumindog ka, Kagurangnan ; O Dios, itaas mo an saimong kamot! Hare paglingawe an mga nagtitios!
Psalms	10	13	Tadaw ta an Dios isinisikwal kan tampalasan asin minasaboot, “Dai niya ako papadusahan”?
Psalms	10	14	Alagad nahihiling mo; namamasdan mo an kahorasaan asin kasakitan; danay kang andam sa pagtao nin tabang. An dukha minasarig sa saimo; ika an danay na nagtatabang sa mga ilo.
Psalms	10	15	Baria an takyag kan maraot saka parakasala; padusahan mo sagkod na dai na sinda maggibo kaiyan.
Psalms	10	16	An Kagurangnan hade sagkod pa man. Mawawara sa saiyang daga an mga nagsasamba sa ibang dios.
Psalms	10	17	Dadangogon mo, Kagurangnan , an mga pamibi nin mga mahuyo; tatawan mo sinda nin kosog nin boot.
Psalms	10	18	Dadangogon mo an mga inagrangay kan mga naaapi asin mga ilo; susurogon mo sinda sa saimong paghukom, tanganing dai na manakot an mga tawong daganon.
Psalms	100	1	Bilog na kinaban, maogmang mag-awit ka sa Kagurangnan !
Psalms	100	2	Maogmang maglingkod ka sa Kagurangnan ! Magdolok ka sa atubang niya asin mag-awit nin maogma!
Psalms	100	3	Midbidon mo na an Kagurangnan iyo an Dios! Linalang niya kita, asin sadiri niya; kita an saiyang banwaan, mga karnero na saiyang ataman.
Psalms	100	4	Lumaog sa saiyang mga trangkahan na may pasalamat, dumuman sa saiyang mga patyo na may pag-omaw. Pasalamatan siya asin omawon an saiyang ngaran!
Psalms	100	5	Marahayon an Kagurangnan ; an saiyang pagkamoot daing kasagkoran, an saiyang pagkamaimbod magdadanay sagkod pa man.
Psalms	101	1	Aawiton ko an pagkamaimbod asin an katanosan; aawiton ko saimo, Kagurangnan .
Psalms	101	2	Ako malakaw sa dalan nin kabanalan. Nuarin ka madalaw sakuya? Sa sakuyang harong mamumuhay ako na malinig an puso,
Psalms	101	3	asin dai ko tutugotan an anoman na maraot. Naoongis ako sa gibo kan mga nagtalikod sa Dios; dai iyan makakaharani sako.
Psalms	101	4	An karatan sa puso magigin harayo sako; dai ako makikilabot sa anoman na maraot.
Psalms	101	5	An nagtutugod-tugod sa saiyang kapwa sakuyang gagadanon. An tawong hambogon asin mapaabaw-abaw dai ko matitios.
Psalms	101	6	Nawiwilihan ko an mga maimbod sa Dios; tutugotan ko sindang mag-erok sa sakuyang harong. An naglalakaw sa dalan nin kabanalan tutugotan kong maglingkod sako.
Psalms	101	7	Mayo nin putikon na maerok sa sakuyang harong; mayo nin parasagin-sagin na magdadanay sa sakuyang atubang.
Psalms	101	8	Aroaldaw gagadanon ko an gabos na tampalasan sa daga, papahaleon ko sa syudad nin Kagurangnan an gabos na paragibo nin karatan.
Psalms	102	1	Dangoga an sakong pamibi, Kagurangnan ; an sakong inagrangay makaabot logod saimo!
Psalms	102	2	Hare pagtagoa sako an saimong lalawogon, sa mga aldaw nin sakong kasakitan! Himatea ako; simbaga tolos sa aldaw na ako mag-apod.
Psalms	102	3	Huli ta an sakong buhay napapara siring sa aso; naglalaad an hawak ko siring sa kalayo.
Psalms	102	4	Siring sa doot, naroronot an puso ko asin naaalang; nawawaraan ako nin gana na magkakan.
Psalms	102	5	Huli kan makosog kong inagrangay maniwang na akong marahay.
Psalms	102	6	Arog ako sa bwitre na yaon sa desyerto, arog sa kuwaw sa mga binayaan na lugar.
Psalms	102	7	Dai ako nagkakatorog; kabaing ako sa mamondong gamgam na nasa atop.
Psalms	102	8	Bilog na aldaw pinagtutuya-tuya ako kan mga kaiwal; ginagamit kan mga nagngingisi sako an sakuyang ngaran sa pagmaldisyon.
Psalms	102	9	Abo an tinapay na kinakakan ko; igwang kasalak na mga luha an inomon ko;
Psalms	102	10	huli kan saimong kabaldian asin kaanggotan, ako saimong pinoporot dangan itinatapok.
Psalms	102	11	An mga aldaw ko arog kan anino sa banggi; siring sa doot naaalang ako.
Psalms	102	12	Alagad ika, Kagurangnan , naghahade sagkod lamang; an ngaran mo magdadanay sa gabos na henerasyon.
Psalms	102	13	Mabangon ka asin maheherak sa Sion, huli ta panahon ini nin pagkaherak saiya; an talaan na panahon uminabot na.
Psalms	102	14	Padangat siya kan saimong mga sorogoon, maski ngani siya naraot; naheherak sinda saiya, maski ngani siya naronot.
Psalms	102	15	An mga nasyon matatakot sa ngaran nin Kagurangnan ; an mga hade sa daga matatakot sa saiyang kamurawayan.
Psalms	102	16	Kun an Sion pakarahayon na nin Kagurangnan , ipapahiling niya an saiyang kadakulaan.
Psalms	102	17	Dadangogon niya an pamibi kan mga dukha; dai niya ikakaanggot an saindang pakimaherak.
Psalms	102	18	Isurat logod ini para sa maabot na henerasyon, tanganing an Kagurangnan omawon kan mga dai pa namundag.
Psalms	102	19	Duminungaw an Kagurangnan hale sa banal na lugar sa itaas; hale sa langit duminungaw siya sa daga,
Psalms	102	20	tanganing dangogon an inagrangay kan mga bilanggo, asin patalingkason an mga nakondenar na magadan.
Psalms	102	21	Dangan irurukyaw sa Sion an ngaran nin Kagurangnan , asin sa Jerusalem an saiyang kaomawan,
Psalms	102	22	kun magtiripon an mga banwaan asin kahadean sa pagsamba sa Kagurangnan .
Psalms	102	23	Pinangagin niya akong maluya sa kaodtohan nin sakong buhay; pinangagin niyang halipot an sakuyang mga aldaw.
Psalms	102	24	Olay ko, “O Dios, hare ako pagkuaha ngunyan, bago ako gumurang, ika na nabubuhay sagkod pa man sa gabos na kapagarakian.”
Psalms	102	25	Kaidto saimong linalang an daga; asin an kalangitan hinaman kan saimong kamot.
Psalms	102	26	Matutunaw ini gabos, alagad ika magdadanay; magigin daan sinda siring sa gubing. Riribayan mo sinda arog kan pagsangle mo nin gubing, asin sinda mapapara.
Psalms	102	27	Alagad ika mayong pagbabago, mayo nin kataposan an saimong buhay.
Psalms	102	28	An samuyang mga aki mabubuhay na ligtas; sa saimong atubang mayong kahandalan an saindang kapagarakian.
Psalms	103	1	Kalag ko, mag-omaw ka sa Kagurangnan ! Bilog kong pagkatawo, omawon an saiyang banal na ngaran!
Psalms	103	2	Kalag ko, mag-omaw ka sa Kagurangnan ; an gabos niyang balaog dai mo paglingawan.
Psalms	103	3	Pinapatawad niya an gabos kong kasalan, binobolong niya an gabos kong helang.
Psalms	103	4	Buhay ko iliniligtas sa lulubngan; benebendisyonan niya ako nin danay na pagkamoot asin pagkaherak.
Psalms	103	5	An buhay ko pinapano niya nin mga biyaya, kaya danay akong hoben asin makosog arog kan agila.
Psalms	103	6	An Kagurangnan minapahiling nin pagbalos asin hustisya para sa gabos na inaapi.
Psalms	103	7	An saiyang mga plano ipinahayag niya ki Moises; an saiyang mga gibo sa banwaan nin Israel.
Psalms	103	8	Maheherakon an Kagurangnan asin maugayon, maluway sa pag-anggot, mayaman sa pagkamoot.
Psalms	103	9	An saiyang kaanggotan igwa nin kataposan; dai siya naaanggot sagkod pa man.
Psalms	103	10	Dai niya kita pinapadusahan sosog sa satong mga kasalan, dai niya kita binabalosan sosog sa satong mga karatan.
Psalms	103	11	Siring na an langit halangkaw sa daga, an danay niyang pagkamoot dakula para sa mga may pagkatakot saiya.
Psalms	103	12	Kun gurano an rayo kan sirangan sa solnopan, siring man an pagrayoan niya sa sato kan satong mga kasalan.
Psalms	103	13	Siring na an ama naheherak sa saiyang mga aki, an Kagurangnan naheherak man sa mga may pagkatakot saiya.
Psalms	103	14	Aram niya kun hale sa ano kita ginibo; romdom niya na kita mga kabokabo.
Psalms	103	15	An buhay nin tawo kabaing sa doot; minatalubo siya arog kan burak na yaon sa oma;
Psalms	103	16	dangan inaagihan nin doros asin nawawara, dai na giraray nahihiling.
Psalms	103	17	Alagad an danay na pagkamoot nin Kagurangnan sagkod lamang para sa mga tawong may pagkatakot saiya; an saiyang katanosan magdadanay sa gabos na henerasyon;
Psalms	103	18	sa mga minaotob kan saiyang tipan asin maimbod na naggigiromdom kan saiyang mga togon.
Psalms	103	19	An saiyang trono ibinugtak nin Kagurangnan sa kalangitan; an gabos sakop kan saiyang kahadean.
Psalms	103	20	Mag-omaw kamo sa Kagurangnan , kamong makosog asin mapangyaring mga anghel, na nag-ootob kan saiyang mga kabotan, na naghihinanyog kan saiyang mga itinaram.
Psalms	103	21	Mag-omaw kamo sa Kagurangnan , kamo gabos na saiyang hukbo, kamong mga sorogoon niya na nag-ootob kan saiyang kabotan!
Psalms	103	22	Gabos na linalang, mag-omaw kamo sa Kagurangnan , sa gabos na lugar na saiyang pinaghahadean. Kalag ko, mag-omaw ka sa Kagurangnan !
Psalms	104	1	Kalag ko, mag-omaw ka sa Kagurangnan ! O Kagurangnan na sakong Dios, ika tunay na dakula! Nagugubingan ka nin kamurawayan asin kamahalan;
Psalms	104	2	natatahoban ka nin kaliwanagan. An kalangitan biniklad mo arog sa sarong tolda.
Psalms	104	3	Itinugdok mo an saimong harong sa ibabaw kan katubigan sa itaas. Ginamit mo an mga panganoron bilang karwahe, asin naglulunad ka sa mga pakpak kan doros.
Psalms	104	4	Ginagamit mo an mga doros bilang saimong mga sugo; an nagsisilyab na kikilat bilang saimong mga sorogoon.
Psalms	104	5	An daga masarig na pinatindog mo sa saiyang pundasyon, tanganing dai nanggad matanyog.
Psalms	104	6	Tinahoban mo ini kan dagat siring sa gubing; an mga tubig nakalabaw sa kabukidan.
Psalms	104	7	Sa pagsagwe mo an mga tubig duminurulag; nagharale pakadangog kan saimong daguldol.
Psalms	104	8	Buminulos sinda sa mga bukid asin sa mga kapantayan, pasiring sa lugar na itinalaan mo para sainda.
Psalms	104	9	Nagbugtak ka nin kasagkoran na dai nanggad ninda pwedeng lampasan, nganing an daga dai na ninda giraray malantopan.
Psalms	104	10	An mga burabod pinabulos mo sa mga kapantayan; asin an mga salog, sa pagultanan kan kabubuldan.
Psalms	104	11	Tinatawan ninda nin inomon an gabos na hayop sa oma; an mga lalaw na asno sa saindang pagkapaha.
Psalms	104	12	Sa mga kahoy na harani sainda, naggigibo nin salagan an mga gamgam asin nag-aawit sa kaogmahan.
Psalms	104	13	Hale sa langit binabaribi mo an mga bulod; napapano an daga kan saimong mga balaog.
Psalms	104	14	An doot pinapatalubo mo para sa mga baka, an tinanom para sa mga kaipuhan nin tawo, nganing magkaigwa siya nin kakanon hale sa daga,
Psalms	104	15	asin arak para sa kaogmahan nin saiyang puso, lana sa pagpakintab kan saiyang lalawogon, asin tinapay sa pagpakosog saiya.
Psalms	104	16	Dakul na uran minabaribi sa mga kahoy nin Kagurangnan ; sa mga sedro na saiyang itinanom sa Lebanon.
Psalms	104	17	Duman minagibo nin salagan an mga gamgam; sa kahoy na aguho igwa nin harong an kalaw.
Psalms	104	18	An haralangkaw na bukid para sa mga lalaw na kanding; an kagapoan sarong pailihan para sa mga kuneho.
Psalms	104	19	An bulan ginibo mong tanda para sa mga panahon; aram kan aldaw an oras nin saiyang pagsolnop.
Psalms	104	20	Ginibo mo an banggi, asin sa kadikloman minaluwas an gabos na hayop sa kadlagan.
Psalms	104	21	Nag-uurungal an mga ogbon na leon mantang naghahanap kan kakanon na hale sa Dios.
Psalms	104	22	Pagsirang kan aldaw sinda minabalik asin minapahingalo sa saindang mga lungib.
Psalms	104	23	An tawo minaluwas sa pagtrabaho asin minatrabaho siya sagkod magbanggi.
Psalms	104	24	Kagurangnan , kadakul an saimong mga gibo! Sa kadonongan, iyan gabos ginibo mo! An daga pano kan saimong mga linalang.
Psalms	104	25	Yaon an dagat, dakula asin mahiwas, pano nin dai mabilang na linalang, nin mga bagay na buhay, sadit asin dakula.
Psalms	104	26	Sa ibabaw kan dagat naglalayag an mga sakayan, mantang sa irarom nagkakawat an Leviatan na saimong linalang.
Psalms	104	27	Sinda gabos minasarig saimo, na tawan mo nin kakanon sa tamang panahon.
Psalms	104	28	Kun tinatawan mo sinda, ini saindang inaako; kun binubuksan mo an saimong palad, napapano sinda nin mga marahay na bagay.
Psalms	104	29	Kun minatalikod ka, nahahandal sinda; kun hinahale mo an saindang hinangos, nagagadan sinda asin minabalik sa alpog na saindang ginikanan.
Psalms	104	30	Alagad kun isinusubol mo an saimong Espiritu, sinda nagkakaburuhay; binabago mo an lalawogon nin kinaban.
Psalms	104	31	Magdanay logod sagkod lamang an kamurawayan nin Kagurangnan ! An saiyang mga gibo ipag-ogma logod nin Kagurangnan !
Psalms	104	32	Hinihiling niya an daga, asin ini tinatakigan; dinudutaan niya an mga bukid, asin ini minaaso.
Psalms	104	33	Aawitan ko an Kagurangnan sa bilog kong buhay; oomawon ko an sakong Dios mantang ako buhay.
Psalms	104	34	Mawilihan niya logod an sakong awit, huli ta yaon saiya an sakong kaogmahan.
Psalms	104	35	Mapara logod sa daga an mga parakasala; magadan logod an mga maraot. Kalag ko, mag-omaw ka sa Kagurangnan ! Omawa an Kagurangnan !
Psalms	105	1	Magpasalamat kamo sa Kagurangnan , mag-apod sa saiyang ngaran; irukyaw nindo an saiyang mga gibo sa mga banwaan.
Psalms	105	2	Awiton nindo an awit nin pag-omaw sa saiya; ibareta an gabos na ngangalasan na ginibo niya.
Psalms	105	3	Magmuraway kita sa banal niyang ngaran; mag-ogma an mga pusong naghahanap sa Kagurangnan .
Psalms	105	4	Hanapa nindo an Kagurangnan asin an saiyang tabang; danay na sambahon nindo siya.
Psalms	105	5-6	Kamong kapagarakian ni Abraham na sorogoon nin Dios; kamong kapagarakian ni Jacob na saiyang pinili; giromdomon nindo an mga ginibo niyang ngangalasan, an mga milagro, asin an mga itinaram niyang mga sentensya.
Psalms	105	7	Siya an Kagurangnan na satuyang Dios; an mga pagboot niya para sa bilog na kinaban.
Psalms	105	8	An saiyang tipan ginigiromdom niya sagkod pa man, an saiyang panuga para sa rinibong henerasyon;
Psalms	105	9	tipan na ginibo niya ki Abraham, panuga na isinumpa niya ki Isaac,
Psalms	105	10	na pinatotoohan niya ki Jacob bilang sarong togon, asin ki Israel bilang daing kataposan na tipan.
Psalms	105	11	Nagtaram siya, “Itatao ko saimo an daga nin Canaan, bilang sadiri mong kahirasan.”
Psalms	105	12	An banwaan nin Dios dikit pa sana kaidto sa bilang, sinda mga dayuhan sa daga nin Canaan.
Psalms	105	13	Nakaabot sinda sa manlaen-laen na nasyon asin sa manlaen-laen na kahadean.
Psalms	105	14	Alagad dai nagtugot an Dios na igwang mag-api sainda; an mga hade saiyang pinatanidan huli sainda.
Psalms	105	15	Nagtaram siya, “Dai nindo pagdutaan an sakong mga linahidan; an sakong mga propeta dai nindo pagkulogan.”
Psalms	105	16	Sa Canaan, gutom an ipinadara nin Kagurangnan ; hinale niya an gabos nindang pagkakan.
Psalms	105	17	Alagad sarong lalaki an pinaenot niya sainda, si Jose na ipinabakal bilang oripon.
Psalms	105	18	An saiyang mga bitis kinadenahan, an saiyang liog binugtakan nin kwelyong lansang,
Psalms	105	19	sagkod na naotob an saiyang sinabi, na pinatotoohan kan tataramon nin Kagurangnan .
Psalms	105	20	Nagboot an hade asin siya pinaluwas; pinatalingkas siya kan hade nin mga nasyon.
Psalms	105	21	Ginibo siyang kagurangnan nin saiyang harong asin parapamahala kan gabos niyang rogaring;
Psalms	105	22	igwa siya nin kapangyarihan sa mga opisyal kan hade asin deretso na magtukdo sa saiyang mga parahatol.
Psalms	105	23	Dangan nagpasiring si Jacob sa Egipto asin nag-erok duman.
Psalms	105	24	Pinadakul nin Kagurangnan an saiyang banwaan, asin orog na pinakosog ki sa saindang mga kaiwal.
Psalms	105	25	Pinangagin niyang kaongisan kan mga Egipcio an saiyang banwaan, asin dayaon an saiyang mga sorogoon.
Psalms	105	26	Dangan sinugo niya si Moises na saiyang sorogoon, asin si Aaron na saiyang pinili.
Psalms	105	27	Mga ngangalasan nin Dios asin mga milagro ipinahiling ninda sa daga nin Egipto.
Psalms	105	28	Ipinadara nin Dios sa daga an diklom alagad dai ninda tinubod an saiyang tataramon.
Psalms	105	29	Pinangagin niyang dugo an mga katubigan asin ginadan an mga sira duman.
Psalms	105	30	Napano nin talapang an daga kan mga Egipcio, sagkod an mga kwarto kan saindang hade.
Psalms	105	31	Nagboot an Dios, asin nag-abot an mga langaw; mga noknok nakapano sa bilog na daga.
Psalms	105	32	Embes na uran, yelo asin kikilat an ipinadara niya sa saindang daga.
Psalms	105	33	Rinaot niya an saindang mga ubasan saka mga kahoy na higera; gabos na kahoy saiyang rinonot.
Psalms	105	34	Nagboot siya, asin an mga doron duminatong, mga doron na dai mabilang sa kadakulan.
Psalms	105	35	Rinaot kan mga doron an gabos na tinanom asin kinakan an mga bunga kan saindang daga.
Psalms	105	36	Ginadan niya an matuang aking lalaki kan gabos na pamilya sa Egipto.
Psalms	105	37	Dangan ilinuwas niya an mga Israelita; dara ninda plata asin bulawan, gabos sinda mababaskog asin makokosog.
Psalms	105	38	Nag-orogma an mga Egipcio kan sinda naghale huli ta inabotan sinda gabos nin takot.
Psalms	105	39	Nagbugtak siya nin sarong panganoron bilang pantahob, asin kalayo nganing magtao nin liwanag kun banggi.
Psalms	105	40	Naghagad sinda, asin an Dios nagpadara nin mga pugo; tinawan niya sinda nin dakul na tinapay hale sa langit.
Psalms	105	41	Binuksan niya an sarong gapo, asin nagbulos an tubig, garo salog na nagbulos sa desyerto.
Psalms	105	42	Huli ta nagiromdoman niya an banal niyang panuga ki Abraham na saiyang sorogoon.
Psalms	105	43	Kaya ilinuwas niya an saiyang piniling banwaan, nag-awit sinda asin nagkurahaw sa kaogmahan.
Psalms	105	44	Itinao niya sainda an daga nin ibang nasyon; asin kinua ninda an bunga kan pinagalan nin ibang mga tawo.
Psalms	105	45	Tanganing otobon ninda an saiyang kabotan asin kuyogon an saiyang mga katogonan. Omawon an Kagurangnan !
Psalms	106	1	Omawon an Kagurangnan ! Magpasalamat kamo sa Kagurangnan , huli ta siya marahayon; huli ta an danay niyang pagkamoot mayo nin kasagkoran!
Psalms	106	2	Siisay an makakabilang kan dakulang mga bagay na saiyang ginibo? Siisay an makakatao saiya kan maninigong kaomawan?
Psalms	106	3	Paladan an mga nag-ootob kan saiyang kabotan, an danay na naggigibo nin katanosan.
Psalms	106	4	Giromdoma ako, Kagurangnan , kun tinatabangan mo an saimong banwaan. Ibahan ako kun sinda tinatawan mo nin kaligtasan.
Psalms	106	5	Mahiling ko logod an pag-uswag kan saimong mga pinili, tanganing makahiras ako sa kaogmahan kan saimong nasyon, tanganing magmuraway ako kaiba kan saimong pamana.
Psalms	106	6	Nagkasala kami arog kan samong mga ginikanan; nagsombikal kami, guminibo nin karatan.
Psalms	106	7	Kan an samong ginikanan yaon duman sa Egipto, dai ninda nasabotan an mga makangangalas mong gibo. Nalingawan ninda an yaman kan danay na pagkamoot mo; asin nagsombikal sa Makakamhan duman sa Dagat na Pula.
Psalms	106	8	Alagad ilinigtas niya sinda huli kan saiyang ngaran, tanganing ipamidbid niya an saiyang kapangyarihan.
Psalms	106	9	Pinagbotan niya an Dagat na Pula, kaya ini nagin mamara. Pinangenotan niya sinda sa paglakaw sa kairaroman, na garo naglalakaw sa desyerto.
Psalms	106	10	Kaya ilinigtas niya sinda sa kamot kan kaiwal, ilinigtas sa kapangyarihan kan kalaban.
Psalms	106	11	Nalamos sa katubigan an mga kaiwal; mayo nin natada maski saro lamang.
Psalms	106	12	Saka sinda nagtubod sa tataramon niya, asin nag-awit nin pag-omaw saiya.
Psalms	106	13	Alagad nalingawan tolos ninda an saiyang mga gibo; dai na hinalat an saiyang hatol.
Psalms	106	14	Sa kalangtadan nagkaigwa sinda nin ngana-nganang kamawotan; asin sa desyerto an Dios saindang pinagsugotan.
Psalms	106	15	Itinao niya an saindang hinagad, alagad pinadarahan man sinda nin mangirhat na helang.
Psalms	106	16	Duman sa kampo, kan naori sinda ki Moises asin ki Aaron, an banal na sorogoon nin Kagurangnan ,
Psalms	106	17	buminuka an daga dangan hinalon si Datan; ilinubong si Abiram asin an saiyang mga kaibahan.
Psalms	106	18	Naghilig an kalayo sa saindang mga kaibahan, asin tinutong idtong mga tawong masombikal.
Psalms	106	19	Duman sa Sinai guminibo sinda nin estatwa nin baka, sarong dios-dios na saindang sinamba.
Psalms	106	20	Ladawan nin baka na doot an kinakakan an isinangle ninda sa kamurawayan nin Dios.
Psalms	106	21	Nalingawan ninda an Dios, an saindang Paraligtas, na naggibo nin dakulang mga bagay duman sa Egipto,
Psalms	106	22	mga ngangalasan na ginibo niya duman, mga mangirhat na bagay sa Dagat na Pula.
Psalms	106	23	Kan siya magtaram na tutunawon niya an saiyang banwaan, si Moises na saiyang pinili nagtindog sa saiyang atubang, nakimaherak na dai sinda tunawon kan saiyang kaanggotan.
Psalms	106	24	Dangan hinaboan ninda an mayaman na daga; dai sinda nagtubod sa saiyang panuga.
Psalms	106	25	Nagngorob-ngurob sa laog kan saindang mga tolda, asin dai dinangog an tingog nin Kagurangnan .
Psalms	106	26	Kaya nagnumpa siya asin sinda pinatanidan na magkakagaradan sinda sa kalangtadan,
Psalms	106	27	na magkakawararak sa mga nasyon an saindang kapagarakian, asin magkakagaradan sa mga daga kan dayuhan.
Psalms	106	28	Dangan nagsamba sinda ki Baal duman sa Peor; nagkakan kan mga atang para sa gadan.
Psalms	106	29	Huli kan saindang mga gibo, pinaanggot ninda an Kagurangnan ; kaya uminabot sainda an mangirhat na helang.
Psalms	106	30	Nagtindog si Finehas saka nakimaherak, kaya naontok an mangirhat na helang.
Psalms	106	31	Nabantog siya huli kan saiyang katanosan, poon kaidto asin sagkod pa man.
Psalms	106	32	An Kagurangnan pinaanggot ninda sa katubigan nin Meriba; asin naparaot si Moises huli sa sainda.
Psalms	106	33	Pinangagin nindang mapait an puso ni Moises, kaya dai na inisip kaini an tataramon na minaluwas sa ngoso.
Psalms	106	34	Dai ninda rinonot an mga banwaan, siring sa ipinagboot sainda nin Kagurangnan ;
Psalms	106	35	kundi nakipag-agoman sinda sa mga pagano, asin inarog an saindang mga gibo.
Psalms	106	36	Mga dios-dios kan mga pagano sinamba ninda, na nagin siod para sainda.
Psalms	106	37	Mga aking lalaki saka babae saindang inatang sa mga dios-dios nin Canaan.
Psalms	106	38	Ginadan ninda idtong mga inosenteng kaakian, kaya an daga nadigtaan nin dugo kan siring na panggagadan.
Psalms	106	39	Nagin maati sinda huli kan saindang mga gibo, asin nagtalikod sinda sa Dios.
Psalms	106	40	Kaya naglaad an kaanggotan nin Dios sa saiyang banwaan; asin nabaldi sa saiyang pamana.
Psalms	106	41	Sa kamot kan mga pagano itinao niya sinda, kaya nasakop kan mga anggot sainda.
Psalms	106	42	Inapi sinda kan mga kaiwal; nagin sakop kan saindang kapangyarihan.
Psalms	106	43	Dakul na beses ilinigtas sinda nin Kagurangnan , alagad pinili ninda an magsombikal, asin orog sindang nalunod sa kasalan.
Psalms	106	44	Alagad hiniling nin Kagurangnan an saindang kasakitan, asin dinangog an saindang inagrangay.
Psalms	106	45	Huli sainda giniromdom niya an saiyang tipan; asin sa kadakulaan kan danay niyang pagkamoot, naglumoy an saiyang boot.
Psalms	106	46	Pinangagin niyang maherakan sinda kan mga nagsakop sa sainda.
Psalms	106	47	Ligtasan kami, Kagurangnan nyamong Dios, asin tipona kami hale sa mga nasyon, tanganing pasalamatan mi an saimong banal na ngaran saka magmuraway sa saimong kaomawan.
Psalms	106	48	Pag-omawon an Kagurangnan , an Dios nin Israel, ngunyan asin sagkod pa man! Gabos na banwaan magsabing, “Amen!” Omawon an Kagurangnan !
Psalms	107	1	“Magpasalamat kamo sa Kagurangnan , huli ta siya marahayon; huli ta an saiyang pagkamoot mayo nin kasagkoran!”
Psalms	107	2	Sabihon nindo an mga tataramon na ini sa pag-omaw sa Kagurangnan , kamo gabos na saiyang tinubos. Ilinigtas niya kamo sa saindong mga kaiwal
Psalms	107	3	asin ibinalik hale sa ibang daga, hale sa sirangan asin sa solnopan, hale sa amihan asin sa habagat.
Psalms	107	4	May nagkaralagalag sa desyerto, mayong nakuang dalan pasiring sa sarong syudad na maeerokan.
Psalms	107	5	Nagkagurutom asin nagkaparaha sinda, an saindang kalag pinanruluya.
Psalms	107	6	Dangan sa saindang kasakitan nag-apod sinda sa Kagurangnan , asin ilinigtas niya sinda sa saindang kahorasaan.
Psalms	107	7	Pinangenotan niya sinda sa sarong tanos na dalan, pasiring sa sarong syudad na saindang maeerokan.
Psalms	107	8	Kaipuhan magpasalamat sinda sa Kagurangnan , huli kan danay niyang pagkamoot, huli kan makangangalas na gibo niya sa sainda.
Psalms	107	9	Huli ta pinapainom niya an mga napapaha, asin an mga nagugutom pinapakakan nin mga marahay na bagay.
Psalms	107	10	An nagkapira sainda nabubuhay sa kamondoan asin sa kadikloman, mga bilanggo na nagtitios asin nakakadenahan,
Psalms	107	11	dahel sa dai pagkuyog sa mga pagboot nin Dios, asin pagsikwal kan mga hatol nin Kahorohalangkawe.
Psalms	107	12	Napagal sinda nin marahay huli sa magabat na trabaho, nagkaturumba sinda, asin mayo sainda nin nagtabang.
Psalms	107	13	Dangan sa saindang kasakitan, nag-apod sinda sa Kagurangnan , asin ilinigtas niya sinda sa saindang kahorasaan.
Psalms	107	14	Hinawas niya sinda sa kamondoan asin kadikloman, saka pinaratod an saindang mga kadena.
Psalms	107	15	Kaipuhan magpasalamat sinda sa Kagurangnan , huli kan danay niyang pagkamoot, huli kan makangangalas na gibo niya sa sainda.
Psalms	107	16	Huli ta ginagaba niya an mga bronseng pintoan asin pinuputol an mga barat na lansang.
Psalms	107	17	An nagkapira sainda mga lolong, nagtitios huli kan saindang mga kasalan asin huli kan saindang karatan;
Psalms	107	18	hinaboan ninda an anoman na pagkakan asin harani na sinda sa kagadanan.
Psalms	107	19	Dangan sa saindang kasakitan, nag-apod sinda sa Kagurangnan , asin ilinigtas niya sinda sa saindang kahorasaan.
Psalms	107	20	Ipinadara niya an saiyang tataramon asin binolong niya sinda, ilinigtas sinda sa lulubngan.
Psalms	107	21	Kaipuhan magpasalamat sinda sa Kagurangnan , huli kan danay niyang pagkamoot, huli kan makangangalas na gibo niya sa sainda.
Psalms	107	22	Mga sakripisyo nin pasalamat kaipuhan idolot ninda, mga gibo niya kaipuhan ipagrukyaw sa mga awit nin kaogmahan.
Psalms	107	23	An nagkapira sainda nagsakay sa mga barko asin nagpadagat, naghanapbuhay sa mga katubigan.
Psalms	107	24	Nahiling ninda an mga gibo nin Kagurangnan , an makangangalas niyang gibo sa kadagatan.
Psalms	107	25	Nagboot siya asin nagluwas an makosog na doros, na nagbukag kan mga alon sa dagat.
Psalms	107	26	Pinatoron an mga barko sagkod sa kalangitan asin ihinulog sa mga kairaroman. Sa siring na pag-alaman, nanruluya an boot kan kalalakihan;
Psalms	107	27	sinda nagsarayasay asin nagkadarasmag arog sa mga burat— dai na ninda aram kun ano an gigibohon.
Psalms	107	28	Dangan sa saindang kasakitan, nag-apod sinda sa Kagurangnan , asin ilinigtas niya sinda sa saindang kahorasaan.
Psalms	107	29	Pinaontok niya an makosog na bagyo, asin nagtoninong an mga alon.
Psalms	107	30	Nagkaorogma sinda huli kan kalmada, asin pinadoong niya sinda sa boot nindang padumanan.
Psalms	107	31	Kaipuhan magpasalamat sinda sa Kagurangnan , huli kan danay niyang pagkamoot, huli kan makangangalas na gibo niya sa sainda.
Psalms	107	32	Kaipuhan ipagrukyaw ninda an saiyang kadakulaan sa katiriponan nin mga banwaan, asin pag-omawon siya sa katiriponan nin kamagurangan.
Psalms	107	33	Pinamara nin Kagurangnan an mga salog asin pinaontok sa pagbulos an mga burabod.
Psalms	107	34	An mayaman na daga ginibo niyang maasgad na kalangtadan huli kan karatan kan mga nag-eerok duman.
Psalms	107	35	An desyerto ginibo niyang mga sapa, an mamarang daga pinangagin niyang mga burabod.
Psalms	107	36	Duman niya pinaerok an mga tawong nagugutom, asin pinatindog ninda an sarong syudad na saindang eerokan.
Psalms	107	37	Hinasukan ninda an kaomahan asin tinanoman an mga ubasan, dangan nakaani sinda nin dakul.
Psalms	107	38	Benendisyonan niya an saiyang banwaan, asin nagdakul sinda; dai niya itinugot na magdiit an saindang mga hayop.
Psalms	107	39	Kan nadadaog asin nasosopogan an banwaan nin Dios huli sa pagkaapi asin sa pagtios,
Psalms	107	40	ipinahiling niya an saiyang kabaldian sa mga nang-aapi sainda, asin linagalag niya sinda sa mga desyerto na mayong dalan.
Psalms	107	41	Alagad ilinigtas niya an mga dukha sa saindang kasakitan, asin pinadakul niya an saindang pamilya siring sa aripunpon nin mga karnero.
Psalms	107	42	Nahihiling ini kan matanos asin naoogma sinda, alagad dai pinapagirong an mga maraot.
Psalms	107	43	Isipon logod kan mga madonong an mga bagay na ini; akoon logod ninda an danay na pagkamoot nin Kagurangnan .
Psalms	108	1	Andam an puso ko, O Dios, andam an puso ko, sa pag-awit asin pag-omaw saimo! Pagmata, O kalag ko!
Psalms	108	2	Pagmata, sakong arpa asin lira! Pupukawon ko an kaagahon.
Psalms	108	3	Magpapasalamat ako saimo, Kagurangnan , sa tahaw kan mga banwaan; sa tahaw nin mga nasyon ika sakong oomawon.
Psalms	108	4	An danay mong pagkamoot nakakaabot sa kalangitan; an saimong pagkamaimbod abot sa kaitaasan.
Psalms	108	5	O Dios, ipahiling mo sa kalangitan an saimong kadakulaan; asin sa bilog na daga an saimong kamurawayan.
Psalms	108	6	Huli kan saimong kosog, kami saimong ligtasan; simbaga an sakong pamibi, tanganing makaligtas an banwaan na saimong namomotan.
Psalms	108	7	Nanuga an Dios hale sa saiyang santwaryo, “Sa kaogmahan, an Shekem babangaon ko, an Kapantayan nin Sukkot hihirason ko.
Psalms	108	8	Sakuya an Gilead, sakuya an Manases; an Efraim iyo an sakuyang helmet, an Juda iyo an sakong setro.
Psalms	108	9	An Moab gagamiton kong hanawan; itatapok ko sa Edom an sandalyas ko, bilang tanda na iyan nasasadirihan ko. Ako makurahaw ta dinaog ko an mga Filisteo.”
Psalms	108	10	Siisay an madara sako sa pinapusog na syudad? Siisay an magiya sako sa Edom?
Psalms	108	11	Isinikwal mo na daw kami, O Dios? Dai ka na daw maiba sa samong mga hukbo?
Psalms	108	12	Tabang tumang sa kaiwal itao mo samo, huli ta mayong halaga an tabang nin tawo.
Psalms	108	13	Kun kaiba nyato an Dios, kita manggagana; siya an maronot kan mga kaiwal ta.
Psalms	109	1	Inoomaw taka, O Dios, hare pag-alo!
Psalms	109	2	Huli ta nagtataram tumang sako an mga tawong putikon asin maraot; pinagpapakaraot ninda ako.
Psalms	109	3	Mga tataramon nin kaanggotan sinasabi ninda sako; asin maski mayo nin dahelan sinasalakay ninda ako.
Psalms	109	4	Bilang balos sa sakong pagkamoot, sinasalungat ninda ako; mantang sinda ipinapamibi ko.
Psalms	109	5	Binabalosan ninda ako nin karatan para sa karahayan; nin pagkaanggot para sa pagkamoot.
Psalms	109	6	Magpili ka nin sarong maraot na hukom na mahatol sa sakong kaiwal; sarong kaiwal niya na masumbong tumang saiya.
Psalms	109	7	Kun siya bistahon, mapadusahan logod siya; an saiyang pamibi ibilang logod na kasalan!
Psalms	109	8	Dai logod maglawig an saiyang buhay; asin iba logod an magkapot kan saiyang katongdan!
Psalms	109	9	Magin ilo logod an saiyang mga aki; magin balo logod an saiyang agom!
Psalms	109	10	Magin lagalag asin makilimos logod an mga aki niya; pahaleon logod sinda sa gaba na nindang erokan!
Psalms	109	11	An gabos niyang rogaring kuahon logod kan saiyang mga inutangan. Samsamon logod kan mga dayuhan an mga bunga kan saiyang kapagalan.
Psalms	109	12	Mayo logod nin maherak saiya; ni maherak sa mga ilong aki niya.
Psalms	109	13	Magadan logod an saiyang kapagarakian; sa sunod na henerasyon malingawan logod an saiyang ngaran.
Psalms	109	14	Giromdomon logod nin Kagurangnan an karatan kan saiyang mga ginikanan; an kasalan kan saiyang ina dai logod mapatawad.
Psalms	109	15	An saindang kasalan danay logod na magiromdoman nin Kagurangnan ; alagad malingawan logod sinda sagkod pa man!
Psalms	109	16	Huli ta dai siya nagpahiling nin pagkaherak. Pinatios niya an dukha asin an mga daing sukat; asin ginadan niya an makaherak-herak.
Psalms	109	17	Nawili siyang magmaldisyon; maldisyonon logod siya! Habo siya nin bendisyon; magharayo logod ini saiya!
Psalms	109	18	An pagmaldisyon niya garo sanang bado na isinusulot; makataros logod iyan sa hawak niya siring kan tubig, asin sa saiyang mga tulang siring kan lana!
Psalms	109	19	Makaarog logod iyan sa gubing na sulot niya; makaarog sa hagkos na danay na ginagamit niya!
Psalms	109	20	Kagurangnan , arog logod kaiyan an saimong padusa sa mga kaiwal ko; sa mga nagtataram nin maraot tumang sako!
Psalms	109	21	Alagad tabangan mo ako, Kagurangnan kong Dios, huli kan saimong ngaran; huli sa karahayan kan danay mong pagkamoot, ako ligtasan.
Psalms	109	22	Ako dukha asin mayong sukat; nakukulogan nin makuri an puso ko.
Psalms	109	23	Siring kan anino sa banggi, ako napapara; siring kan doron, ako ipinapadpad.
Psalms	109	24	Nanluluya an tuhod ko huli sa pag-ayuno; nagniwang nin marahay an hawak ko.
Psalms	109	25	Ako nagigin ngingisihan kan mga nagsumbong tumang sako; nagtatango-tango kun nahihiling ninda ako.
Psalms	109	26	Kagurangnan kong Dios, tabangi ako! Huli kan danay mong pagkamoot ligtasan ako.
Psalms	109	27	Kagurangnan , pasaboton mo an mga kaiwal ko na ika an nagligtas sako.
Psalms	109	28	Maldisyonon man ninda ako, alagad ako bebendisyonan mo. Mapasopog logod an mga nang-aapi sako; asin mag-ogma logod an sorogoon mo.
Psalms	109	29	Mapano logod nin disonra an sakong mga kaiwal; mapatos sinda nin sopog na garo tamong.
Psalms	109	30	Sa makosog na tingog magpapasalamat ako sa Kagurangnan ; oomawon ko siya sa tahaw kan katiriponan.
Psalms	109	31	Huli ta an daing sukat sinusurog niya, asin iliniligtas sa mga nagkokondenar na siya magadan.
Psalms	11	1	Minasarig ako sa Kagurangnan . Tadaw ta minasabi ka sako, “Lumayog ka siring sa sarong gamgam pasiring sa kabubuldan,
Psalms	11	2	huli ta ibiningat na kan mga maraot an saindang pana, tanganing sa kadikloman panaon an mga matanos.
Psalms	11	3	Kun maraot an mga pundasyon, mayo nin magigibo an matanos na tawo.”
Psalms	11	4	An Kagurangnan yaon sa saiyang banal na templo; yaon sa langit an saiyang trono. Minamasdan niya an mga tawo saen man na lugar asin aram niya an saindang ginigibo.
Psalms	11	5	Binabalo nin Kagurangnan an matanos asin an maraot; anggot siya sa mga namomoot sa dahas.
Psalms	11	6	Pinapauranan niya nin nagkakalayong mga baga saka asupre an mga maraot; pinapadusahan niya sinda nin nakakapasong doros.
Psalms	11	7	An Kagurangnan matanos asin namomoot sa mga matanos na gibo; an minagibo kaiyan mag-eerok sa saiyang atubang.
Psalms	110	1	An Kagurangnan nagtaram sa sakong kagurangnan, “Tumukaw ka sa too ko, sagkod na an mga kaiwal mo gibohon kong tungtongan kan mga bitis mo.”
Psalms	110	2	Ipapadara nin Kagurangnan hale sa Sion an setro nin saimong kapangyarihan. Maghade ka sa tahaw kan saimong mga kaiwal!
Psalms	110	3	Sa aldaw na labanan mo an saimong mga kaiwal, sa marahay na boot iibahan ka kan saimong banwaan. Siring sa ambon nin kaagahon, an mga hoben na lalaki madatong saimo diyan sa banal na kabubuldan.
Psalms	110	4	An Kagurangnan nagsumpa asin dai niya ini babawion: “Ika padi sagkod pa man sosog sa orden ni Melkizedek.”
Psalms	110	5	Yaon sa too mo an Kagurangnan ; an mga hade dadaogon niya, kun siya maanggot.
Psalms	110	6	Huhukoman niya an mga nasyon asin an daga papanoon niya nin mga bangkay; dadaogon niya an mga hade sa bilog na kinaban.
Psalms	110	7	Mainom siya sa burabod na yaon sa tampi kan dalan, dangan makakamtan niya an kapangganahan.
Psalms	111	1	Omawon an Kagurangnan ! Bilog na puso kong papasalamatan an Kagurangnan sa katiriponan nin mga matanos.
Psalms	111	2	Makangangalas an mga gibo nin Kagurangnan , pinag-aadalan kan gabos na nawiwili kaiyan.
Psalms	111	3	An saiyang gibo, pano nin onra asin kamahalan, asin an saiyang katanosan magdadanay sagkod pa man.
Psalms	111	4	Ipinapagiromdom niya an makangangalas niyang mga gibo; maugayon an Kagurangnan asin maheherakon.
Psalms	111	5	An mga natatakot saiya tinatawan niya nin pagkakan; dai niya nalilingawan an saiyang tipan.
Psalms	111	6	Ipinapahiling niya an saiyang kapangyarihan sa saiyang banwaan, huli sa pagtao sainda kan daga kan mga dayuhan.
Psalms	111	7	Maimbod asin matanos siya sa gabos niyang gibo; an gabos niyang pagboot masasarigan,
Psalms	111	8	pagboot na magdadanay sagkod pa man, ginibo sa kaimbodan asin sa katanosan.
Psalms	111	9	Pinatalingkas niya an saiyang banwaan, dangan naggibo sainda nin tipan na dai nin kasagkoran. Banal asin ginagalangan an saiyang ngaran!
Psalms	111	10	An pagkatakot sa Kagurangnan iyo an kapinonan nin kadonongan; igwa nin marahay na pakasabot an mga naggigibo kaiyan. An saiyang kaomawan magdadanay sagkod pa man!
Psalms	112	1	Omawon an Kagurangnan ! Paladan an tawong may pagkatakot sa Kagurangnan , na naoogma sa pagkuyog kan saiyang mga kabotan.
Psalms	112	2	Magigin mapangyari sa daga an saiyang mga kapagarakian; an henerasyon nin mga matanos magigin paladan.
Psalms	112	3	An saiyang pamilya magigin mayaman, asin siya magigin mauswag sagkod lamang.
Psalms	112	4	An ilaw minaliwanag sa kadikloman para sa mga marahay na tawo, para sa mga maheherakon, maboot asin matanos.
Psalms	112	5	Paladan an tawo na matinao asin mapinasubli, na dai nagdadaya sa saiyang negosyo.
Psalms	112	6	An matanos na tawo dai masasala; gigiromdomon siya sagkod pa man.
Psalms	112	7	Dai siya natatakot sa maraot na bareta; makosog an saiyang pagtubod asin nagsasarig siya sa Kagurangnan .
Psalms	112	8	Dai siya nahahandal o natatakot; aram niyang madadaog an saiyang mga kaiwal.
Psalms	112	9	Maugayon siya sa mga nangangaipo; dai nanggad nasusudya an saiyang pagkamaboot; siya magigin mapangyari asin gagalangan.
Psalms	112	10	Nahihiling ini kan mga maraot asin naaanggot; minaparagot kan saindang mga ngipon dangan minahale; an saindang mga paglaom nawawara sagkod pa man.
Psalms	113	1	Omawon an Kagurangnan ! Kamong mga sorogoon nin Kagurangnan , omawon nindo an saiyang ngaran!
Psalms	113	2	Omawon an ngaran nin Kagurangnan ngunyan asin sagkod pa man.
Psalms	113	3	Poon sa sirangan sagkod sa solnopan pag-omawon an ngaran nin Kagurangnan !
Psalms	113	4	Halangkaw sa gabos na nasyon an Kagurangnan ; halangkaw sa kalangitan an saiyang kamurawayan.
Psalms	113	5	Siisay an makakaarog sa Kagurangnan na satuyang Dios, na nag-eerok sa kaitaasan,
Psalms	113	6	na nagdudungaw sa langit asin sa daga?
Psalms	113	7	Hale sa alpog binabangon niya an dukha; hale sa basurahan binabangon niya an mga daing sukat,
Psalms	113	8	tanganing patukawon kaiba kan mga prinsipe, mga prinsipe kan saiyang banwaan.
Psalms	113	9	Tinatawan niya nin harong an babaeng baog; ginigibong maogmang ina nin mga aki. Omawon an Kagurangnan !
Psalms	114	1	Kan an Israel magluwas hale sa Egipto, kan an kapagarakian ni Jacob maghale sa dagang dayuhan,
Psalms	114	2	an Juda nagin santwaryo nin Kagurangnan , an Israel saiyang nasadirihan.
Psalms	114	3	Huminiling an Dagat na Pula asin duminulag; an Salog nin Jordan suminibog.
Psalms	114	4	An mga bukid luminukso siring sa mga karnero, an mga bulod luminukso siring sa mga kordero.
Psalms	114	5	Ano an nangyari saimo, O Dagat, ta ika duminulag? Asin ika, O Jordan, ta ika suminibog?
Psalms	114	6	Kamong mga bukid, tadaw ta luminukso kamo siring sa mga karnero? Kamong mga bulod, ta luminukso kamo siring sa mga kordero?
Psalms	114	7	Magtakig ka, O daga, sa atubang nin Kagurangnan , sa atubang kan Dios ni Jacob,
Psalms	114	8	na ginigibong sapa an gapo, asin an mga ampas ginigibong burabod.
Psalms	115	1	Sa saimo sana, Kagurangnan , sa saimo sana, asin bakong sa samo, dapat itao an kamurawayan huli kan danay mong pagkamoot asin pagkamaimbod.
Psalms	115	2	Tadaw ta nagsasabi an mga nasyon, “Haen an saindong Dios?”
Psalms	115	3	An samong Dios yaon sa kalangitan, ginigibo niya an anoman na saiyang magustohan.
Psalms	115	4	An mga dios-dios ninda plata asin bulawan; gibo kan mga kamot nin katawohan.
Psalms	115	5	Igwang mga ngoso, alagad dai nakakataram; igwang mga mata, alagad dai nakakamaan.
Psalms	115	6	Igwang mga talinga, alagad dai nakakadangog; igwang mga dungo, alagad dai nakakaparong.
Psalms	115	7	Igwang mga kamot, alagad dai nakakamate; igwang mga bitis, alagad dai nakakalakaw; mayong tingog na minaluwas sa saindang halonan.
Psalms	115	8	An naggibo sainda arog man sainda; siring man an gabos na minasarig sainda.
Psalms	115	9	Banwaan nin Israel, magsarig ka sa Kagurangnan ! Siya an saimong tabang asin kalasag.
Psalms	115	10	Mga padi nin Dios, magsarig kamo sa Kagurangnan . Siya an saindong tabang asin kalasag.
Psalms	115	11	Kamo na may pagkatakot sa Kagurangnan , magsarig kamo saiya. Siya an saindong tabang asin kalasag.
Psalms	115	12	Ginigiromdom niya kita asin bebendisyonan; bebendisyonan niya an banwaan nin Israel, bebendisyonan niya an gabos na padi nin Dios.
Psalms	115	13	Bebendisyonan niya an may pagkatakot saiya, sadit man o dakula.
Psalms	115	14	Padakulon logod kamo nin Kagurangnan , kamo asin an saindong mga kapagarakian!
Psalms	115	15	Bendisyonan logod kamo nin Kagurangnan , na naggibo kan langit asin kan daga!
Psalms	115	16	An langit sadiri nin Kagurangnan , alagad an daga itinao niya sa katawohan.
Psalms	115	17	An mga gadan dai nag-oomaw sa Kagurangnan , ni an mga yaon na sa lulubngan.
Psalms	115	18	Alagad kita, na mga buhay, mag-oomaw sa Kagurangnan , ngunyan asin sa panahon na daing kataposan. Omawon an Kagurangnan !
Psalms	116	1	Namomotan ko an Kagurangnan , huli ta dinangog niya an sakong tingog asin mga pakimaherak.
Psalms	116	2	Dinadangog niya ako, kaya mag-aapod ako saiya sagkod na ako may buhay.
Psalms	116	3	Napalibotan ako kan mga siod nin kagadanan; pinugol ako kan kasakitan nin Sheol; napano ako nin takot asin kahandalan.
Psalms	116	4	Dangan nag-apod ako sa Kagurangnan , “Nakikimaherak ako saimo, Kagurangnan , ligtasan an sakong buhay!”
Psalms	116	5	An Kagurangnan maugayon asin matanos; maheherakon an satong Dios.
Psalms	116	6	Iniingatan nin Kagurangnan an mga mayong sukat; kan ako nasa pag-alaman, ako saiyang ilinigtas.
Psalms	116	7	Pagbalik, O kalag ko, sa saimong kapahingaloan; huli ta nagin marahayon sa saimo an Kagurangnan .
Psalms	116	8	Ilinigtas ako nin Kagurangnan sa kagadanan; pinahid niya an sakong mga luha, asin ilinikay an mga bitis ko sa pagkasingkog.
Psalms	116	9	Kaya naglalakaw ako sa atubang nin Kagurangnan sa daga kan mga nabubuhay.
Psalms	116	10	Padagos akong nagtubod, dawa ngani ako nagsabi, “Makuri an sakong pagtios,”
Psalms	116	11	maski kan ako natakot asin nagsabi, “Mayo nang tawong masasarigan.”
Psalms	116	12	Ano an pwede kong idolot sa Kagurangnan huli kan gabos niyang karahayan sako?
Psalms	116	13	Iiitaas ko an kalis nin kaligtasan, asin aapodon an ngaran nin Kagurangnan .
Psalms	116	14	Ootobon ko an sakong mga panuga sa Kagurangnan , sa atubangan kan bilog niyang banwaan.
Psalms	116	15	Makulog para sa Kagurangnan kun nagagadan an saro kan saiyang mga banal!
Psalms	116	16	Sorogoon mo ako, Kagurangnan ; sorogoon mo ako, na aking lalaki kan babae mong oripon. Ako pinatalingkas mo.
Psalms	116	17	Idodolot ko saimo an sakripisyo nin pasasalamat, asin aapodon ko an ngaran mo.
Psalms	116	18	Ootobon ko an sakong mga panuga sa Kagurangnan , sa atubangan kan bilog niyang banwaan,
Psalms	116	19	sa mga patyo kan harong nin Kagurangnan , sa tahaw mo, O Jerusalem. Omawon an Kagurangnan !
Psalms	117	1	Omawon nindo an Kagurangnan , kamo gabos na nasyon! Omawon nindo siya, kamo gabos na banwaan!
Psalms	117	2	Huli ta dakula an danay niyang pagkamoot sato; asin an pagkamaimbod nin Kagurangnan magdadanay sagkod pa man. Omawon an Kagurangnan !
Psalms	118	1	Magpasalamat kamo sa Kagurangnan , huli ta siya marahayon; an danay niyang pagkamoot mayo nin kasagkoran!
Psalms	118	2	Magsabi an banwaan nin Israel, “An danay niyang pagkamoot mayo nin kasagkoran.”
Psalms	118	3	Magsabi an mga padi nin Dios, “An danay niyang pagkamoot mayo nin kasagkoran.”
Psalms	118	4	Magsabi an gabos na nagsasamba saiya, “An danay niyang pagkamoot mayo nin kasagkoran.”
Psalms	118	5	Sa sakong kahorasaan nag-apod ako sa Kagurangnan ; sinimbag niya ako asin pinatalingkas.
Psalms	118	6	An Kagurangnan kaapil ko, dai ako matatakot; ano an magigibo nin tawo laban sako?
Psalms	118	7	Kaapil ko an Kagurangnan tanganing tabangan ako; hihilingon ko an pagkadaog kan sakong mga kaiwal.
Psalms	118	8	Mas marahay an magsarig sa Kagurangnan ki sa maglaom sa tawo.
Psalms	118	9	Mas marahay an magsarig sa Kagurangnan ki sa maglaom sa mga prinsipe.
Psalms	118	10	Pinalibotan ako nin dakul na kaiwal; alagad ginaradan ko sinda sa ngaran nin Kagurangnan !
Psalms	118	11	Pinalibotan ninda ako, alagad ginaradan ko sinda sa ngaran nin Kagurangnan !
Psalms	118	12	Pinalibotan ninda ako siring sa mga putakti, alagad napalsok tolos sinda siring kan kalayo sa katonokan; alagad ginaradan ko sinda sa ngaran nin Kagurangnan !
Psalms	118	13	Sinalakay ninda ako asin saindang nadadaog, alagad tinabangan ako nin Kagurangnan .
Psalms	118	14	An Kagurangnan iyo an sakong kosog asin awit; siya an sakong nagin kaligtasan.
Psalms	118	15	Dangoga an maogmang kinurahaw nin kapangganahan sa mga tolda kan mga matanos: “An kapangyarihan nin Kagurangnan an naggibo kaini!
Psalms	118	16	An kapangyarihan nin Kagurangnan an nagdara sato nin kapangganahan— an saiyang kapangyarihan sa gera!”
Psalms	118	17	Dai ako magagadan, ata ngani mabubuhay asin irurukyaw ko an gibo nin Kagurangnan .
Psalms	118	18	Pinadusahan niya ako nin makuri, alagad dai niya ako itinugot na magadan.
Psalms	118	19	Buksan nindo para sako an mga trangkahan kan Templo, tanganing maglaog ako asin magpasalamat sa Kagurangnan !
Psalms	118	20	Iyo ini an trangkahan nin Kagurangnan ; an mga matanos sana an makakalaog diyan.
Psalms	118	21	Nagpapasalamat ako saimo huli ta sinimbag mo ako, asin ika an sakong nagin kaligtasan.
Psalms	118	22	An gapo na isinikwal kan mga paratugdok iyo an nagin patugmadan na gapo.
Psalms	118	23	Gibo ini nin Kagurangnan ; iyan sarong ngangalasan sa satong panghiling!
Psalms	118	24	Iyo ini an aldaw na ginibo nin Kagurangnan ; mag-ogma kita asin maggagayagaya sa aldaw na ini!
Psalms	118	25	Ligtasan kami, Kagurangnan , ligtasan kami! O Kagurangnan , nakikimaherak kami saimo, papangganaha kami!
Psalms	118	26	Paladan an minadatong sa ngaran nin Kagurangnan ! Magpoon sa Templo nin Kagurangnan , bebendisyonan mi ika.
Psalms	118	27	An Kagurangnan iyo an Dios; siya an nagtao sato nin liwanag. Kapot an mga sanga, poonan na nindo an pyesta asin maglibot kamo sa altar.
Psalms	118	28	Ika an sakong Dios, asin papasalamatan taka; ipagrurukyaw ko an saimong kadakulaan.
Psalms	118	29	Magpasalamat kamo sa Kagurangnan , huli ta siya marahayon; an danay niyang pagkamoot mayo nin kasagkoran.
Psalms	119	1	Paladan an mga tawong an buhay mayo nin karatan, na naglalakaw sosog sa katogonan nin Kagurangnan .
Psalms	119	2	Paladan an mga tawong nag-ootob kan saiyang mga kabotan, na nagkukuyog sa saiya sa bilog nindang puso.
Psalms	119	3	Dai sinda naggigibo nin sala; naglalakaw sinda sa mga dalan nin Kagurangnan .
Psalms	119	4	Itinao mo samo an saimong mga togon Kagurangnan , asin pinagbotan na maimbod nyamong kuyogon iyan.
Psalms	119	5	Linalaom ko na magigin maimbod ako sa pag-otob kan saimong mga katukdoan!
Psalms	119	6	Kaya ngapit dai ako mapapasopog, huli ta inootob ko an gabos mong kabotan.
Psalms	119	7	Oomawon taka na may malinig na puso, mantang inaadalan ko an matanos mong paghukom.
Psalms	119	8	Kukuyogon ko an saimong mga katogonan; dai mo nanggad ako pagpabayaan!
Psalms	119	9	Ano an gigibohon nin sarong hoben na lalaki tanganing danay na malinig an saiyang dalan? Sa paagi nin pagkuyog kan saimong mga katogonan.
Psalms	119	10	Sa bilog kong puso hinahanap taka; dai man logod ako makasuhay sa saimong mga togon.
Psalms	119	11	Rinirimpos ko sa sakong puso an saimong tataramon, tanganing dai ako magkasala tumang saimo.
Psalms	119	12	Inoomaw taka, O Kagurangnan ; tukdoan sako an saimong mga kabotan.
Psalms	119	13	Sa makosog na tingog sakong ipapahayag an gabos mong togon.
Psalms	119	14	Ikinakaogma kong kuyogon an saimong mga kabotan, orog pa ki sa gabos na yaman.
Psalms	119	15	Hohorophoropon ko an saimong mga togon; iisip-isipon ko an saimong mga dalan.
Psalms	119	16	Ikinakaogma ko an saimong mga katogonan; dai ko lilingawan an saimong mga kabotan.
Psalms	119	17	Magin marahay ka sako, na saimong sorogoon, tanganing mabuhay ako asin magkuyog kan saimong tataramon.
Psalms	119	18	Buksan mo an sakong mga mata, tanganing mahiling ko an mga makangangalas na katotoohan sa saimong katogonan.
Psalms	119	19	Halipot sana an buhay ko digdi sa kinaban; hare sako pagtagoa an saimong mga kabotan.
Psalms	119	20	An sakong puso pano nin kapungawan para sa saimong mga pagboot sa gabos na panahon.
Psalms	119	21	Saimong tinutuyaw an mga mapaabaw-abaw, mga isinumpa, na naglalapas kan saimong mga pagboot.
Psalms	119	22	Halea sako an saindang mga pag-olog-olog saka pagtuyatuya, huli ta inotob ko an saimong mga togon.
Psalms	119	23	Dawa magturuparan an mga prinsipe asin mag-orolay tumang sako, aadalan ko an saimong mga katukdoan.
Psalms	119	24	Kaogmahan ko an saimong mga katukdoan; sinda an sakong mga parahatol.
Psalms	119	25	Sa pagkadaog, natumba ako sa alpog; pakosoga ako siring sa panuga mo.
Psalms	119	26	Kan ikinumpisal ko an sakong mga gibo, sinimbag mo ako; tukdoan sako an saimong mga pagboot.
Psalms	119	27	Tabangi akong masabotan an saimong katogonan, asin hohorophoropon ko an mga makangangalas mong gibo.
Psalms	119	28	Nagtatangis ako sa kamondoan; pakosoga ako siring sa saimong panuga.
Psalms	119	29	Likayan ako sa salang dalan, asin sa saimong pagkamaugayon tukdoe ako kan saimong katogonan.
Psalms	119	30	Pinili ko an dalan nin kaimbodan; an saimong mga kabotan ibinugtak ko sa sakong atubang.
Psalms	119	31	Sinunod ko an saimong mga katukdoan, Kagurangnan ; hare ako pagbugtakan sa kasosopgan.
Psalms	119	32	Bulahos kong kukuyogon an saimong mga kabotan, huli ta tatawan mo ako nin orog na kadonongan.
Psalms	119	33	Tukdoan sako, Kagurangnan , an kahulogan kan saimong mga katogonan, asin ootobon ko iyan sagkod sa kataposan.
Psalms	119	34	Tawe ako nin pakasabot, tanganing maotob ko an saimong katogonan asin maotob ko iyan sa bilog kong puso.
Psalms	119	35	Giboha akong makinuyog-kuyog sa saimong mga kabotan, huli ta yaon diyan an sakong kaogmahan.
Psalms	119	36	Pakilinga an sakong puso sa saimong katogonan, asin bakong sa kayamanan.
Psalms	119	37	Iharayo mo ako sa paghiling sa mga mayo nin halaga; magin marahayon ka sako, siring sa saimong panuga.
Psalms	119	38	Otoba an saimong panuga sa sako, na saimong sorogoon— an panuga na itinatao mo sa mga natatakot saimo.
Psalms	119	39	Ligtasan ako sa mga pagtuyatuya na sakong natatakotan; huli ta marahay an saimong mga kabotan.
Psalms	119	40	Boot kong kuyogon an saimong mga kabotan; sa saimong katanosan tawe ako nin buhay.
Psalms	119	41	Pahilingan sako an danay mong pagkamoot, Kagurangnan , asin ligtasan ako sosog sa saimong panuga.
Psalms	119	42	Dangan masisimbag ko an mga nagtutuyatuya sako huli ta sa saimong tataramon nananarig ako.
Psalms	119	43	Tugote akong magtaram kan katotoohan sa gabos na panahon, huli ta an sakong paglaom yaon sa saimong paghukom.
Psalms	119	44	Danay kong kukuyogon an saimong katogonan, sa panahon na daing kataposan.
Psalms	119	45	Maglalakaw ako sa katalingkasan, huli ta hinanap ko an saimong mga katukdoan.
Psalms	119	46	Ibabareta ko man sa mga hade an saimong mga kabotan, asin dai ako mamumugtak sa kasopogan;
Psalms	119	47	huli ta naoogma ako sa saimong mga kabotan, na sakong namomotan.
Psalms	119	48	Ginagalangan ko an saimong mga kabotan, na sakong namomotan; hohorophoropon ko an saimong mga katukdoan.
Psalms	119	49	Giromdoma an saimong panuga sa saimong sorogoon; nagtao iyan sako nin paglaom.
Psalms	119	50	Iyan an karangahan ko sa sakong pagtios, huli ta an saimong panuga nagtao sako nin buhay.
Psalms	119	51	Danay akong pinag-oolog-olog kan mga mapaabaw-abaw, alagad dai ako minatalikod sa saimong katogonan.
Psalms	119	52	Kun nagigiromdoman ko an saimong paghukom kaidtong panahon, nararanga ako, O Kagurangnan .
Psalms	119	53	Kun nahihiling ko an mga tampalasan na naglalapas kan saimong katogonan, napapano ako nin kaanggotan.
Psalms	119	54	Sa sakong paglakaw digdi sa daga, an saimong mga kabotan iyo an nagin sakong mga awit.
Psalms	119	55	Sa banggi, naroromdoman ko an saimong ngaran, Kagurangnan , asin inootob ko an saimong katogonan.
Psalms	119	56	Nakakakua ako nin kaogmahan sa pagkuyog kan saimong mga kabotan.
Psalms	119	57	Ika an sakong kahirasan, Kagurangnan ; nanunuga akong kukuyogon ko an gabos mong katogonan.
Psalms	119	58	Sa bilog kong puso ako nakikimaherak; kaheraki ako sosog sa saimong panuga!
Psalms	119	59	Kun iniisip ko an sakong mga gawe, nanunuga akong susunodon an saimong mga katukdoan.
Psalms	119	60	Naghihidali ako asin dai nag-aabala sa pag-otob kan saimong mga kabotan.
Psalms	119	61	Maski nasisiod na ako kan mga pisi kan mga tampalasan, dai ko nalilingawan an saimong katogonan.
Psalms	119	62	Sa kamatangaan nin banggi minabangon ako tanganing omawon ka, huli kan saimong mga matanos na pagboot.
Psalms	119	63	Katood ako kan gabos na natatakot saimo, kan mga nag-ootob kan saimong mga katogonan.
Psalms	119	64	Kagurangnan , an kinaban pano kan danay mong pagkamoot; tukdoe ako kan saimong mga pagboot.
Psalms	119	65	Pinapangagin mong marahay an saimong sorogoon, Kagurangnan , sosog sa saimong tataramon.
Psalms	119	66	Tawe ako nin kadonongan asin pakasabot, huli ta minasarig ako sa saimong mga pagboot.
Psalms	119	67	Ako nalagalag bago nagtios, alagad ngunyan inootob ko na an saimong tataramon.
Psalms	119	68	Marahay ka asin naggigibo nin karahayan; tukdoe ako kan saimong mga kabotan.
Psalms	119	69	Pinapakaraot ako kan mga mapaabaw-abaw, alagad bilog kong puso na sinusunod an saimong mga katukdoan.
Psalms	119	70	An mga tawong ini mayo nin pakasabot, alagad naoogma ako sa saimong katogonan.
Psalms	119	71	Marahay para sako na ako nagtios, huli ta nakanood ako kan saimong mga kabotan.
Psalms	119	72	Orog na mahalaga sa sako an itinao mong katogonan ki kan gabos na kwarta sa kinaban.
Psalms	119	73	Linalang mo ako asin iniingatan; tawe ako nin pakasabot, tanganing manodan ko an saimong mga kabotan.
Psalms	119	74	Maoogma an mga natatakot saimo kun mahiling ninda ako, huli ta minasarig ako sa saimong panuga.
Psalms	119	75	Aram kong matanos an saimong mga hatol, Kagurangnan , asin sa kaimbodan ako saimong pinadusahan.
Psalms	119	76	Rangahon logod ako kan danay mong pagkamoot, sosog sa saimong panuga sa saimong sorogoon.
Psalms	119	77	Maherak ka sako, tanganing ako mabuhay; huli ta an saimong katogonan iyo an sakong kaogmahan.
Psalms	119	78	Magkasoropog logod an mga mapaabaw-abaw huli ta pinakaraot ninda ako; alagad para sako, hohorophoropon ko an saimong mga katukdoan.
Psalms	119	79	Magdorolok logod sako an mga natatakot saimo, tanganing manodan ninda an saimong mga kabotan.
Psalms	119	80	Logod bulahos kong kuyogon an saimong mga kabotan, tanganing dai ako mamugtak sa kasopogan!
Psalms	119	81	Nanluluya na an sakong kalag sa kahahalat kan saimong kaligtasan; naglalaom ako sa saimong tataramon.
Psalms	119	82	Nanlalabog na an sakong mga mata sa kahahalat para sa saimong ipinanuga, mantang naghahapot ako, “Nuarin mo ako rarangahon?”
Psalms	119	83	Nagin arog ako sa itinapok na anit na lalagan nin arak; alagad dai ko nalingawan an saimong mga kabotan.
Psalms	119	84	Sagkod nuarin ako maghahalat? Nuarin mo papadusahan an mga nagpapasakit sako?
Psalms	119	85	Mga mapaabaw-abaw nagkurutkot nin mga kalot para sako, mga tawong dai nagkukuyog kan saimong katogonan.
Psalms	119	86	An saimong mga kabotan gabos masasarigan; nagbabalobagi an mga tawo tumang sako—tabangan mo ako!
Psalms	119	87	Haros magagadan na ninda ako, alagad dai ko pinabayaan an saimong mga kabotan.
Psalms	119	88	Sa danay mong pagkamoot tugote akong mabuhay, tanganing makuyog ko an saimong mga katogonan.
Psalms	119	89	An saimong tataramon, Kagurangnan , nagdadanay sagkod lamang sa kalangitan.
Psalms	119	90	An saimong kaimbodan nagdadanay sa gabos na henerasyon; ipinamugtak mo an kinaban sa saiyang lugar, asin diyan iyan nagdadanay.
Psalms	119	91	Nagdadanay sagkod ngunyan an gabos na bagay huli kan saimong kabotan; huli ta sorogoon mo an mga iyan.
Psalms	119	92	Kun dai ko nagin kaogmahan an saimong katogonan, gadan na kuta ako huli kan sakong kasakitan.
Psalms	119	93	Dai ko nanggad lilingawan an saimong mga katukdoan, huli ta sa paagi kaiyan tinawan mo ako nin buhay.
Psalms	119	94	Sadiri mo ako, ligtasan ako! Huli ta hinanap ko an saimong mga kabotan.
Psalms	119	95	Naghihipa an mga tampalasan tanganing gadanon ako, alagad naghohorophorop ako kan saimong mga katogonan.
Psalms	119	96	Nasabotan kong an gabos igwa nin kasagkoran; alagad mahiwas nin marahay an saimong kabotan.
Psalms	119	97	Namomotan kong gayo an saimong katogonan! Iyan an sakong pinaghohorophorop sa bilog na aldaw.
Psalms	119	98	Pinapangagin akong mas madonong kan saimong mga togon ki sa mga kaiwal ko, huli ta iyan danay na kaibahan ko.
Psalms	119	99	Orog akong may pakasabot ki sa gabos kong maestro, huli ta an saimong mga katukdoan an sakong hinohorophorop.
Psalms	119	100	Orog akong nakakasabot ki sa mga gurang, huli ta kinukuyog ko an saimong mga kabotan.
Psalms	119	101	An lambang maraot na gawe sakong linilikayan, tanganing maotob ko an saimong tataramon.
Psalms	119	102	Dai ko pinapabayaan an saimong mga katukdoan, huli ta ika an nagtukdo sako.
Psalms	119	103	Mahamis na gayo an saimong mga katukdoan— orog na mahamis ki sa dugos sa sakong ngoso!
Psalms	119	104	Nakakakua ako nin kadonongan sa saimong mga togon, kaya an lambang maraot na gawe sakong kinaoongisan.
Psalms	119	105	Ilaw para sa mga bitis ko an saimong tataramon, asin sarong liwanag para sa sakong agihan.
Psalms	119	106	Ootobon ko an sakong banal na panuga na kukuyogon an saimong matanos na mga katukdoan.
Psalms	119	107	Makuri nanggad an sakong pagtios, Kagurangnan ; papagdanaya akong buhay sosog sa saimong tataramon.
Psalms	119	108	Akoa an sakong mga dolot nin pag-omaw, Kagurangnan , asin tukdoe ako kan saimong mga kabotan.
Psalms	119	109	Danay na nasa pag-alaman an sakong buhay, alagad dai ko nalilingawan an saimong katogonan.
Psalms	119	110	Nagbugtak nin mga siod para sako an mga tawong maraot, alagad dai ko linalapas an saimong mga kabotan.
Psalms	119	111	An saimong mga togon iyo an sakong pamana sagkod lamang; iyan an kaogmahan kan sakong puso.
Psalms	119	112	Idinudusay ko an sakong puso sa pagkuyog kan saimong mga katogonan sagkod sa aldaw nin sakong pagkagadan.
Psalms	119	113	Naoongis ako sa mga tawong bakong maimbod saimo, alagad an saimong katogonan namomotan ko.
Psalms	119	114	Ika an sakong pailihan asin kalasag; minalaom ako sa saimong tataramon.
Psalms	119	115	Humarayo kamo sa sako, mga paragibo nin maraot, tanganing maotob ko an mga katogonan nin sakong Dios.
Psalms	119	116	Pangatamanon mo ako sosog sa saimong panuga tanganing ako mabuhay; dai man logod ako mapasopog sa sakong paglaom!
Psalms	119	117	Ingati ako tanganing magin ligtas, asin danay kong papahalagahan an saimong mga kabotan.
Psalms	119	118	Isinisikwal mo an gabos na minalapas kan saimong mga katogonan; an saindang pandadaya mayong kamugtakan.
Psalms	119	119	An gabos na maraot na tawo sa daga ibinibilang mong basura; kaya namomotan ko an saimong mga katukdoan.
Psalms	119	120	Nagtatakig an sakong laman sa takot saimo; natatakot ako sa saimong paghukom.
Psalms	119	121	Ginibo ko an matanos asin an marahay; hare ako pagbayae sa sakong mga kaiwal!
Psalms	119	122	Manuga kang tatabangan mo an saimong sorogoon; hare pagtugot na apihon ako kan mga mapaabaw-abaw na tawo!
Psalms	119	123	Nanlalabog na an sakong mga mata sa kahahalat kan saimong kaligtasan, asin kan kaotoban kan saimong matanos na panuga.
Psalms	119	124	Giboha sa sako sosog sa danay mong pagkamoot, asin tukdoan sako an saimong mga kabotan.
Psalms	119	125	Sorogoon mo ako; tawe ako nin pakasabot, tanganing maaraman ko an saimong mga katukdoan.
Psalms	119	126	Panahon na tanganing maghiro ka, Kagurangnan , huli ta linalapas nin mga tawo an saimong katogonan.
Psalms	119	127	Namomotan ko an saimong mga kabotan orog pa ki sa bulawan, orog pa ki sa purong bulawan.
Psalms	119	128	Kaya sinusunod ko an gabos mong katukdoan; naoongis ako sa gabos na salang dalan.
Psalms	119	129	Makangangalas an saimong mga katukdoan; kaya kinukuyog ko iyan sa bilog kong puso.
Psalms	119	130	An paliwanag kan saimong mga tataramon minatao nin liwanag; nagdadara iyan nin kadonongan sa mga mangmang.
Psalms	119	131	Buka an ngoso, ako naghahalhal sa sakong pagmawot para sa saimong mga kabotan.
Psalms	119	132	Hilinga ako asin kaheraki siring kan saimong ginigibo sa mga namomoot saimo.
Psalms	119	133	Siring sa saimong panuga, likayan ako sa pagkapadungkal; hare ako pagpadaogan sa karatan.
Psalms	119	134	Tubosa ako sa mga nang-aapi sako, tanganing makuyog ko an saimong mga pagboot.
Psalms	119	135	Paliwanaga an lalawogon mo sa saimong sorogoon, asin tukdoe ako kan saimong mga katogonan.
Psalms	119	136	An sakong mga luha nagbubulos siring sa sarong salog huli ta dai nagkukuyog an mga tawo kan saimong katogonan.
Psalms	119	137	Kagurangnan , ika matanos, asin an saimong mga katogonan matanos.
Psalms	119	138	An itinatao mong mga pagsusundon matanos asin mayong kinikilingan.
Psalms	119	139	An sakong kaanggotan naglalaad siring sa kalayo, huli ta linilingawan nin sakong mga kaiwal an saimong mga tataramon.
Psalms	119	140	Nabalo nang gayo an saimong panuga, asin namomotan iyan kan saimong sorogoon.
Psalms	119	141	Mayo ako nin halaga asin isinikwal, alagad dai ko linilingawan an saimong mga katukdoan.
Psalms	119	142	Mayo nin kasagkoran an saimong katanosan, asin totoo an saimong katogonan.
Psalms	119	143	Minaabot sako an kasakitan asin kahandalan, alagad an saimong mga pagboot iyo an sakong kaogmahan.
Psalms	119	144	Danay na matanos an saimong mga katukdoan; tawe ako nin pakasabot tanganing ako mabuhay.
Psalms	119	145	Sa bilog kong puso minaapod ako saimo; simbaga ako, Kagurangnan , asin kukuyogon ko an saimong mga pagboot!
Psalms	119	146	Minaagrangay ako saimo; ligtasan ako, asin ootobon ko an saimong mga katogonan.
Psalms	119	147	Bago mag-alagaag an kaagahon, minaagrangay ako saimo; naglalaom ako sa saimong panuga.
Psalms	119	148	Magdamlag akong dai nagkakatorog, tanganing mahorophorop an saimong mga katukdoan.
Psalms	119	149	Sa danay mong pagkamoot, dangoga an sakong tingog, Kagurangnan ; sa saimong pagkamatanos ligtasan an sakong buhay!
Psalms	119	150	Naghaharani an mga naglalamag sako, mga tawong harayo sa saimong katogonan.
Psalms	119	151	Alagad ika, Kagurangnan , harani, asin totoo an gabos mong katogonan.
Psalms	119	152	Haloy ko nang naaraman sa saimong katukdoan na iyan pinapadanay mo sagkod lamang.
Psalms	119	153	Hilinga an sakong pagtios, asin ligtasan ako, huli ta dai ko nalilingawan an saimong katogonan.
Psalms	119	154	Suroga ako asin tubosa; tawe ako nin buhay sosog sa saimong panuga.
Psalms	119	155	Harayo sa mga maraot an kaligtasan, huli ta dai ninda hinahanap an saimong mga katogonan.
Psalms	119	156	Dakula an saimong pagkaherak, Kagurangnan ; tawe ako nin buhay sosog sa saimong katanosan.
Psalms	119	157	Kadakul an naglalamag sako asin an sakong kaiwal, alagad dai ako minasuhay sa saimong katogonan.
Psalms	119	158	Nababaldi ako kun nahihiling ko an mga mayong pagtubod, huli ta dai ninda inootob an saimong mga pagboot.
Psalms	119	159	Hilinga kun gurano an pagkamoot ko sa saimong mga katukdoan. Ligtasan an sakong buhay sosog sa danay mong pagkamoot.
Psalms	119	160	Katotoohan iyo an puso kan saimong katogonan; an lambang matanos mong paghukom mayo nin kataposan.
Psalms	119	161	Mayong dahelan na linalamag ako nin mga prinsipe, alagad ginagalangan ko an saimong mga tataramon.
Psalms	119	162	Naoogma ako sa saimong tataramon, siring sa tawong nakakakua nin dakulang kayamanan.
Psalms	119	163	Ikinakaongis asin ikinababaldi ko an kaputikan, alagad namomotan ko an saimong katogonan.
Psalms	119	164	Inoomaw taka pitong beses sa sarong aldaw huli kan saimong matanos na mga paghukom.
Psalms	119	165	Dakulang katoninongan an nakakamtan kan mga namomoot sa saimong katogonan; mayo nin makakapasingkog sa sainda.
Psalms	119	166	Linalaom ko an saimong kaligtasan, Kagurangnan , asin ginigibo ko an saimong mga katogonan.
Psalms	119	167	Kinukuyog ko an saimong mga katukdoan, asin bilog na puso kong namomotan.
Psalms	119	168	Kinukuyog ko an saimong mga kabotan asin katukdoan; huli ta an gabos kong gibo nasa saimong atubang.
Psalms	119	169	Makaabot logod saimo an sakong inagrangay, Kagurangnan ! Tawe ako nin pakasabot sosog sa saimong panuga!
Psalms	119	170	Makaabot logod an sakong pamibi sa saimong atubang; ligtasan ako sosog sa saimong panuga!
Psalms	119	171	Danay takang oomawon, huli ta tinutukdoan mo ako kan saimong mga katogonan.
Psalms	119	172	Aawiton ko an saimong tataramon, huli ta matanos an saimong mga katogonan.
Psalms	119	173	Magin andam logod an saimong kamot sa pagtabang sako, huli ta pinili ko an mga pagboot mo.
Psalms	119	174	Minamawot ko an saimong kaligtasan, Kagurangnan , asin an saimong katogonan iyo an sakong kaogmahan.
Psalms	119	175	Tugote akong mabuhay, tanganing maomaw taka; tabangan logod ako kan saimong mga katukdoan.
Psalms	119	176	Nalagalag ako siring sa sarong nawawarang karnero; hanapa an saimong sorogoon, huli ta dai ko nalilingawan an saimong katogonan.
Psalms	12	1	Tabangi kami, Kagurangnan ; huli ta mayo nang natatadang banal! An mga maimbod napara na sa mga aki nin tawo.
Psalms	12	2	An lambang saro nagpuputik sa saiyang kapwa; an saindang dila asin puso pano nin kaputikan.
Psalms	12	3	Paontoka an mga dilang putikon, Kagurangnan ! Serahan mo an mga ngosong mapaabaw-abaw,
Psalms	12	4	na an olay, “Huli kan samong dila kami mandadaog. Sasabihon mi an samong minamawot; mayo nin makakapugol samo.”
Psalms	12	5	“Madatong ako,” an sabi nin Kagurangnan , “huli ta an mga dukha nasasakitan, an mga nangangaipo nag-aagrangay. Tatawan ko sinda nin kaligtasan na saindang pinaglalaoman.”
Psalms	12	6	Masasarigan an mga panuga nin Kagurangnan ; siring sa purong plata, na sa horno pitong beses lininigan.
Psalms	12	7-8	Makukua maski saen an mga tampalasan, na nag-oomaw kan anoman na karatan. Danay kaming atamana, Kagurangnan , asin ligtasan sa siring na katawohan.
Psalms	120	1	Kan ako nasa kahorasaan, nag-apod ako sa Kagurangnan tanganing simbagon niya ako:
Psalms	120	2	“Ligtasan ako, Kagurangnan , sa mga ngosong putikon, sa dilang madaya.”
Psalms	120	3	Kamong mga madaya, ano an gigibohon nin Dios saindo? Paano an pagpadusa niya saindo?
Psalms	120	4	Huli sa mga bosog nin sarong paralaban, huli sa mga baga na naglalaad!
Psalms	120	5	Herak man sako na nakikimanwa ako sa Mesek; na nakikierok ako sa mga tolda nin Kedar.
Psalms	120	6	Haloy akong nag-erok kaiba kan mga tawong anggot sa katoninongan.
Psalms	120	7	Ako para sa katoninongan, alagad kun ako minataram, boot ninda an ralaban.
Psalms	121	1	Itinitingkalag ko sa mga bulod an mga mata ko; saen daw magikan an tabang para sako?
Psalms	121	2	An tabang para sako magikan sa Kagurangnan na naggibo kan langit asin daga.
Psalms	121	3	Dai ka niya papabayaan na mahulog; an parabantay mo dai makatorog.
Psalms	121	4	Dai matungka, dai makatorog an parabantay nin Israel.
Psalms	121	5	Babantayan ka nin Kagurangnan ; yaon siya sa kataed mo tanganing ika ingatan.
Psalms	121	6	Kun aldaw dai ka mararaot kan init; kun banggi dai ka mararaot kan bulan.
Psalms	121	7	Ililikay ka nin Kagurangnan sa gabos na pag-alaman; aatamanon niya an saimong buhay.
Psalms	121	8	Iingatan ka nin Kagurangnan sa saimong paghale asin pagbalik ngunyan asin sagkod pa man.
Psalms	122	1	Ako naogma kan ako saindang sabihan, “Dumuman kita sa harong nin Kagurangnan .”
Psalms	122	2	Uya na kami ngunyan, nakatindog sa may trangkahan mo, O Jerusalem!
Psalms	122	3	An Jerusalem pinatugdok bilang sarong syudad na masarig.
Psalms	122	4	Duman minaturukad an mga tribu, an mga tribu nin Kagurangnan , tanganing duman magpasalamat sa Kagurangnan sosog sa togon na itinao niya sa Israel.
Psalms	122	5	Duman ibinugtak an mga trono sa paghukom, an mga trono kan mga hade nin Israel.
Psalms	122	6	Ipamibi nindo an katoninongan nin Jerusalem! “Mag-uswag logod an mga namomoot saimo.
Psalms	122	7	Magkaigwa logod nin katoninongan sa laog nin saimong mga kudal, asin katiwasayan sa saimong mga bantayan!”
Psalms	122	8	Huli sa mga tugang ko asin mga kairiba, ako minasabi sa Jerusalem, “An katoninongan mapasaimo!”
Psalms	122	9	Huli sa harong nin Kagurangnan na samuyang Dios, ipapamibi ko an saimong karahayan.
Psalms	123	1	Kagurangnan , sa saimo itinitingkalag ko an sakong mga mata; sa saimo, na nag-eerok sa kalangitan.
Psalms	123	2	Siring na an sorogoon naghihiling sa saiyang kagurangnan, siring na an babaeng sorogoon naghihiling sa saiyang babaeng kagurangnan, kami man naghihiling saimo, Kagurangnan nyamong Dios, sagkod na maherak ka sa samo.
Psalms	123	3	Kaheraki kami, Kagurangnan , kaheraki kami; huli ta haloy na kaming ikinakaongis nin marahay.
Psalms	123	4	Haloy na kaming pinag-oolog-olog kan mga mayaman, asin ikinakaanggot kan mga mapaabaw-abaw.
Psalms	124	1	Ano daw kun bako tang kakampi an Kagurangnan ? Simbag, O Israel!
Psalms	124	2	“Kun dai ta nagin kakampi an Kagurangnan kan salakayon kita kan satong mga kaiwal,
Psalms	124	3	buhay pa kutana kitang hinalon ninda, kan maglaad an saindang kaanggotan tumang sato;
Psalms	124	4	inanod kutana kita kan baha, nalantopan kutana kita kan tubig;
Psalms	124	5	nalamos kutana kita sa makosog na bulos kan katubigan.”
Psalms	124	6	Pasalamatan ta an Kagurangnan , na dai kita ipinagadan sa satong mga kaiwal.
Psalms	124	7	Nakadulag kita siring sa sarong gamgam sa litag nin mga paraayam; naraot an siod, asin nakaligtas kita!
Psalms	124	8	An satong tabang yaon sa ngaran nin Kagurangnan , na naggibo kan langit asin daga.
Psalms	125	1	An mga nananarig sa Kagurangnan nakakabaing sa Bukid nin Sion, na dai nanggad matatanyog, kundi magdadanay sagkod lamang.
Psalms	125	2	Siring na an Jerusalem napapalibotan nin kabukidan, pinapalibotan man nin Kagurangnan an saiyang banwaan ngunyan asin sagkod pa man.
Psalms	125	3	Huli ta an mga tampalasan dai maghahade sa daga na ipinamana sa mga matanos, ta tibaad sagkod an mga matanos maggibo nin karatan.
Psalms	125	4	Kagurangnan , gibohi nin marahay an mga tawong marahay, asin an mga tawong matanos an puso.
Psalms	125	5	Alagad kun padusahan mo na an mga tampalasan, padusahan mo man an mga minasuhay sa saimong mga dalan. An katoninongan mapasa-Israel!
Psalms	126	1	Kan ibalik nin Kagurangnan an kayamanan nin Sion, nakabaing kita sa mga nangatorogan!
Psalms	126	2	Dangan napano kita nin kaogmahan, nag-awit sa kagayagayahan. Dangan nagsabi an ibang nasyon manongod sato, “Dakulang mga bagay an ginibo sainda nin Kagurangnan .”
Psalms	126	3	Dakulang mga bagay an ginibo niya para sato, kaya kita maogma!
Psalms	126	4	Tawe kami giraray nin kauswagan, Kagurangnan , siring na an uran nagtatao nin tubig sa mamarang mga salog.
Psalms	126	5	An mga minasabwag na nagluluha, mag-ani logod na maogma.
Psalms	126	6	An mga naghihibi mantang minaluwas dara an mga banhi na isasabwag, mabalik na nag-aawit sa kaogmahan, dara an saindang inani.
Psalms	127	1	Kun bakong an Kagurangnan an magpatindog kan harong, masasayang sana an trabaho kan mga nagpapatindog kaiyan. Kun bakong an Kagurangnan an magbantay sa syudad, masasayang sana an pagpupuka kan bantay.
Psalms	127	2	Masasayang an pagbangon nin amay asin an pagkatorog na matanga nang marahay sa paghanap nin ikabubuhay; huli ta tinatawan nin Kagurangnan an saiyang mga namomotan, maski sinda nagkakatorog.
Psalms	127	3	An mga aki pamanang gikan sa Kagurangnan ; sinda tunay na mga biyaya.
Psalms	127	4	An mga aking lalaki nin sarong tawo kan siya hoben pa, nakakaarog sa mga bosog sa kamot nin sarong paralaban.
Psalms	127	5	Paladan an tawong igwa nin siring kadakul na mga bosog! Dai siya mamumugtak sa kasopogan kun makahampang niya sa hukoman an saiyang mga kaiwal.
Psalms	128	1	Paladan an tawong may pagkatakot sa Kagurangnan ; na naglalakaw sa saiyang mga dalan.
Psalms	128	2	Kakakanon mo an bunga kan saimong kapagalan; magigin maogma ka asin magkakaigwa nin kauswagan.
Psalms	128	3	An saimong agom makakaarog sa ubas na namumunga sa laog nin saimong harong, asin an saimong kaakian makakaarog sa sadit pang mga kahoy na oliba sa palibot kan saimong lamesa.
Psalms	128	4	Siring kaiyan kapaladan an tawong natatakot sa Kagurangnan .
Psalms	128	5	Bendisyonan ka logod nin Kagurangnan hale sa Sion! Mahiling mo logod an pag-uswag nin Jerusalem sa bilog mong pagkabuhay!
Psalms	128	6	Mahiling mo logod an mga aki kan saimong kaakian! An katoninongan mapasa-Israel!
Psalms	129	1	O Israel, sabihi kami kun paano ka pinasakitan kan saimong mga kaiwal poon kan ika aki pa.
Psalms	129	2	“Makuri akong pinasakitan kan sakong mga kaiwal poon kan ako aki pa, alagad dai ninda ako nadaog.
Psalms	129	3	Siring sa mga paraarado, linugad ninda an sakong likod; hararom an nagin mga lugad ko.
Psalms	129	4	Alagad matanos an Kagurangnan ; pinatalingkas niya ako hale sa kaoripnan.”
Psalms	129	5	Magkasoropog logod asin magsiribog an gabos na naoongis sa Sion.
Psalms	129	6	Makaarog logod sinda sa doot na nasa atop, na naaalang bago makatalubo;
Psalms	129	7	dai iyan tinitipon nin siisay man o binubugkos tanganing darahon.
Psalms	129	8	Mayo sa mga minaagi an nagsasabi sainda, “Bendisyonan ka logod nin Kagurangnan ! Benebendisyonan mi ika sa ngaran nin Kagurangnan !”
Psalms	13	1	Sagkod nuarin mo ako lilingawan, Kagurangnan ? Sagkod nuarin mo tatagoon sako an saimong lalawogon?
Psalms	13	2	Sagkod nuarin ko titioson an kasakitan? Sagkod nuarin mapapano nin kamondoan aldaw banggi an sakuyang puso? Sagkod nuarin an panggana sako kan sakuyang mga kaiwal?
Psalms	13	3	Hilinga asin simbaga ako, Kagurangnan kong Dios. Balikan an sakong kosog; hare pagtugot na ako magadan.
Psalms	13	4	Hare pagtugot na magsabi an sakong mga kaiwal, “Nadaog mi siya.” Hare pagtugot na mag-ogma sinda huli ta ako nadaog.
Psalms	13	5	Minasarig ako sa danay mong pagkamoot; mag-oogma an puso ko sa saimong kaligtasan.
Psalms	13	6	Mag-aawit ako sa Kagurangnan , huli ta nagin marahayon siya sako.
Psalms	130	1	Hale sa kairaroman minaagrangay ako saimo, Kagurangnan !
Psalms	130	2	Kagurangnan, dangoga an sakong tingog! Hinanyoga an sakong mga pakimaherak!
Psalms	130	3	Kagurangnan , kun itinala mo an mga kasalan, siisay an matagal, Kagurangnan?
Psalms	130	4	Alagad yaon saimo an pagpatawad, tanganing ika samong katakotan.
Psalms	130	5	An kalag ko naghahalat kan tabang nin Kagurangnan ; an saiyang tataramon iyo an sakong linalaoman.
Psalms	130	6	Naghahalat ako sa Kagurangnan , orog pa sa mga bantay na naghahalat kan kaagahon, kan mga bantay na naghahalat kan kaagahon.
Psalms	130	7	O Israel, maglaom ka sa Kagurangnan ! Huli ta nasa saiya an danay na pagkamoot, asin an kapanoan nin kaligtasan.
Psalms	130	8	Tutuboson niya an banwaan nin Israel sa gabos nindang kasalan.
Psalms	131	1	Kagurangnan , pinabayaan ko an sakong kapalangkawan asin tinalikodan ko na an kapaabaw-abawan. Dai na ako nakikiaram sa darakulang mga bagay asin sa mga makangangalas para sako.
Psalms	131	2	Nag-alo na ako asin nagtoninong. Siring sa sarong aki na matoninong sa daghan nin saiyang ina, matoninong man an sakong puso.
Psalms	131	3	O Israel, magsarig ka sa Kagurangnan , ngunyan asin sagkod pa man!
Psalms	132	1	Kagurangnan , giromdoma si David asin an gabos na sakit na saiyang tinios.
Psalms	132	2	Giromdoma, Kagurangnan , an saiyang sumpa, an panuga na ginibo niya saimo, Makakamhan na Dios ni Jacob.
Psalms	132	3	“Dai ako mapuli sa sakong harong ni mapahingalo sa sakong higdaan;
Psalms	132	4	dai ako mapahingalo o makatorog,
Psalms	132	5	sagkod na makakua ako nin lugar para sa Kagurangnan , sarong harong para sa Makakamhan na Dios ni Jacob.”
Psalms	132	6	Sa Betlehem nabaretaan mi an manongod sa Kaban nin Tipan, asin nakua mi ini sa kaomahan nin Jearim.
Psalms	132	7	Kami nagsabi, “Dumuman kita sa harong nin Kagurangnan ; magsamba kita sa atubangan kan saiyang trono.”
Psalms	132	8	Kagurangnan , lumaog ka sa lugar na saimong pinagpapahingaloan, kaiba an Kaban nin Tipan, na tanda kan saimong kapangyarihan.
Psalms	132	9	An saimong mga padi magubingan logod nin katanosan; an saimong mga banal magkurahaw logod sa kaogmahan!
Psalms	132	10	Huli ki David na saimong sorogoon hare pagsikwalan an hade na saimong linahidan.
Psalms	132	11	Sarong panuga an ginibo mo ki David panuga na dai mo babawion: “Saro sa mga aki mo an gigibohon kong hade; siya maghahade bilang kasalihid mo.
Psalms	132	12	Kun otobon kan mga aki mo an sakuyang tipan, asin an mga pagboot na itatao ko sainda, an saindang mga aki matukaw man sa saimong trono sagkod pa man.”
Psalms	132	13	Huli ta an Sion pinili nin Kagurangnan ; minawot niyang ini an magin saiyang erokan:
Psalms	132	14	“Ini iyo an sakuyang pahingaloan sagkod pa man; digdi ako maerok, huli ta ini an sakong kamawotan.
Psalms	132	15	Dakulang bendisyon an itatao ko sa Sion, an saiyang mga dukha babasogon ko sa kakanon.
Psalms	132	16	An saiyang mga padi gugubingan ko nin kaligtasan, asin an saiyang mga banal makurahaw sa kaogmahan.
Psalms	132	17	Saro sa mga aki ni David an gigibohon kong dakulang hade sa Sion; papadanayon ko digdi an pagkanihade kan sakong pinili.
Psalms	132	18	An mga kaiwal niya gugubingan ko nin kasopogan, alagad sa saiyang payo, an saiyang korona magkikinang.”
Psalms	133	1	Hilinga, marahay nanggad asin maogma kun an magturugang nag-eerok na nagkakasararo!
Psalms	133	2	Kabaing iyan sa mahalagang lana na panlahid, na nagbubulos hale sa payo asin barabas ni Aaron, pasiring sa kwelyo kan saiyang gubing.
Psalms	133	3	Kabaing iyan sa ambon sa ibabaw kan bukid nin Hermon, na minahugpa sa kabukidan nin Sion. Duman nanuga an Kagurangnan kan saiyang bendisyon— buhay na daing kataposan.
Psalms	134	1	Madya, omawon nindo an Kagurangnan , kamo gabos na saiyang sorogoon, na naglilingkod sa saiyang Templo kun banggi.
Psalms	134	2	Iitaas nindo an saindong mga kamot sa banal na lugar asin omawon nindo an Kagurangnan !
Psalms	134	3	Hale sa Sion, bendisyonan logod kamo nin Kagurangnan , na naggibo kan langit asin daga!
Psalms	135	1	Omawon an Kagurangnan ! Omawon an ngaran nin Kagurangnan , omawon nindo, mga sorogoon nin Kagurangnan ,
Psalms	135	2	na naglilingkod sa harong nin Kagurangnan , na yaon sa mga patyo kan harong nin satong Dios.
Psalms	135	3	Omawon an Kagurangnan , huli ta siya marahayon; mag-awit nin mga pag-omaw sa saiyang ngaran, huli ta siya maugayon.
Psalms	135	4	Pinili nin Kagurangnan si Jacob para saiya, si Israel bilang rogaring niya.
Psalms	135	5	Aram kong dakula an satong Kagurangnan , mas dakula ki sa gabos na dios-dios.
Psalms	135	6	Ginigibo niya an anoman na saiyang nawiwilihan, sa langit asin sa daga, sa kadagatan asin sa gabos na kairaroman.
Psalms	135	7	Siya an nagpapaitaas kan mga panganoron hale sa mga poro kan daga; an naggigibo nin kikilat para sa uran, asin an nagpapaluwas kan mga doros hale sa saiyang mga sarayan.
Psalms	135	8	Siya an guminaradan kan mga panganay sa Egipto, mga panganay nin tawo asin hayop.
Psalms	135	9	Mga milagro saka ngangalasan ginibo niya duman, tanganing padusahan an hade asin an gabos na opisyal kaini.
Psalms	135	10	Rinumpag niya an dakul na nasyon asin ginadan an mapangyaring mga hade:
Psalms	135	11	Si Sihon, hade kan mga Amoreo, si Og, hade nin Basan, asin an gabos na hade sa Canaan.
Psalms	135	12	An saindang daga itinao niya bilang pamana, pamana nin Israel na saiyang banwaan.
Psalms	135	13	Kagurangnan , an ngaran mo magdadanay sagkod pa man, an kabantogan mo sa gabos na panahon.
Psalms	135	14	Susurogon nin Kagurangnan an saiyang banwaan; mga sorogoon niya saiyang maheherakan.
Psalms	135	15	An mga dios-dios kan mga nasyon gibo sa plata asin bulawan, gibo kan mga kamot nin katawohan.
Psalms	135	16	Igwang mga ngoso, alagad dai nakakataram; igwang mga mata, alagad dai nakakahiling.
Psalms	135	17	Igwang mga talinga, alagad dai nakakadangog; mayo nin hinangos sa saindang mga ngoso.
Psalms	135	18	An naggibo sainda magin arog logod sainda; siring man an gabos na minasarig sainda!
Psalms	135	19	Banwaan nin Israel, mag-omaw ka sa Kagurangnan ; mga aki ni Aaron, mag-omaw kamo sa Kagurangnan !
Psalms	135	20	Mga aki ni Levi, mag-omaw kamo sa Kagurangnan ; kamo na may pagkatakot sa Kagurangnan , mag-omaw kamo saiya.
Psalms	135	21	Hale sa Sion omawon an Kagurangnan , na nag-eerok sa Jerusalem! Omawon an Kagurangnan !
Psalms	136	1	Magpasalamat kamo sa Kagurangnan , huli ta siya marahayon; an saiyang pagkamoot mayo nin kataposan.
Psalms	136	2	Magpasalamat kamo sa Dios nin mga dios; an saiyang pagkamoot mayo nin kataposan.
Psalms	136	3	Magpasalamat kamo sa Kagurangnan nin mga kagurangnan; an saiyang pagkamoot mayo nin kataposan.
Psalms	136	4	Siya sana an nakakagibo nin darakulang ngangalasan; an saiyang pagkamoot mayo nin kataposan.
Psalms	136	5	An mga langit linalang niya sa saiyang kadonongan; an saiyang pagkamoot mayo nin kataposan.
Psalms	136	6	An daga itinugdok niya sa ibabaw kan katubigan; an saiyang pagkamoot mayo nin kataposan.
Psalms	136	7	Ginibo niya an dakulang mga ilaw; an saiyang pagkamoot mayo nin kataposan;
Psalms	136	8	an aldaw tanganing magtao nin liwanag sa bilog na aldaw; an saiyang pagkamoot mayo nin kataposan;
Psalms	136	9	an bulan asin an mga bitoon tanganing magtao nin liwanag sa banggi; an saiyang pagkamoot mayo nin kataposan.
Psalms	136	10	Mga panganay sa Egipto saiyang ginadan; an saiyang pagkamoot mayo nin kataposan.
Psalms	136	11	Ilinuwas niya an Israel hale sa Egipto; an saiyang pagkamoot mayo nin kataposan;
Psalms	136	12	huli kan saiyang makosog na kamot, asin mapangyaring takyag; an saiyang pagkamoot mayo nin kataposan.
Psalms	136	13	Binanga niya an Dagat na Pula; an saiyang pagkamoot mayo nin kataposan;
Psalms	136	14	an saiyang banwaan pinaagi niya sa tahaw kaiyan; an saiyang pagkamoot mayo nin kataposan;
Psalms	136	15	alagad an Faraon asin an hukbo kaini linamos niya duman; an saiyang pagkamoot mayo nin kataposan.
Psalms	136	16	An saiyang banwaan pinangenotan niya sa kalangtadan; an saiyang pagkamoot mayo nin kataposan.
Psalms	136	17	Mapangyaring mga hade saiyang ginaradan; an saiyang pagkamoot mayo nin kataposan;
Psalms	136	18	bantog na mga hade saiyang ginaradan; an saiyang pagkamoot mayo nin kataposan;
Psalms	136	19	si Sihon, hade kan mga Amoreo; an saiyang pagkamoot mayo nin kataposan;
Psalms	136	20	asin si Og, hade nin Basan; an saiyang pagkamoot mayo nin kataposan.
Psalms	136	21	An saindang daga itinao niya bilang pamana; an saiyang pagkamoot mayo nin kataposan;
Psalms	136	22	pamana ki Israel na saiyang sorogoon; an saiyang pagkamoot mayo nin kataposan.
Psalms	136	23	Siya an nakagiromdom kan kita nagkadaraog; an saiyang pagkamoot mayo nin kataposan;
Psalms	136	24	ilinigtas niya kita sa satong mga kaiwal; an saiyang pagkamoot mayo nin kataposan.
Psalms	136	25	Siya an nagtatao nin kakanon sa gabos na nabubuhay; an saiyang pagkamoot mayo nin kataposan.
Psalms	136	26	Magpasalamat kamo sa Dios nin langit; an saiyang pagkamoot mayo nin kataposan.
Psalms	137	1	Sa tampi kan mga salog nin Babilonia kami nagturukaw asin nagtarangis, kan magiromdoman mi an Sion.
Psalms	137	2	Sa mga kahoy na harani duman, isinabit mi an samong mga lira.
Psalms	137	3	Huli ta pinirit kami kan mga nagbihag samo na sinda samong awitan. Olay ninda, “Awitan nindo kami nin saro kan mga awit nin Sion!”
Psalms	137	4	Paano mi aawiton an awit nin Kagurangnan sa dayuhan na daga?
Psalms	137	5	Kun malingawan taka, O Jerusalem, maalang logod an too kong kamot!
Psalms	137	6	Dumukot logod an dila ko sa sakong ngaragngag, kun dai taka magiromdoman; kun dai taka isipon bilang nangongorog kong kaogmahan.
Psalms	137	7	Giromdoma, Kagurangnan , an ginibo kan mga Edomita kan aldaw na mabihag an Jerusalem, kan sinda magtaram, “Rumpagon, rumpagon, sagkod sa mga pundasyon!”
Psalms	137	8	O Babilonia, pararumpag! Paladan an mabalos saimo kan ginibo mo samo.
Psalms	137	9	Paladan an makua kan saimong mga omboy, asin maronot sainda sa gapo!
Psalms	138	1	Pinapasalamatan taka, Kagurangnan , sa bilog kong puso; sa atubang kan mga dios inaawit ko an saimong kaomawan.
Psalms	138	2	Minaduko ako sa atubang kan saimong banal na Templo asin minaomaw kan saimong ngaran, huli kan danay mong pagkamoot asin kaimbodan; huli ta an saimong ngaran asin tataramon ginibo mong halangkaw sa gabos.
Psalms	138	3	Kan mag-agrangay ako saimo, nagsimbag ka; huli kan saimong kosog, pinakosog mo ako.
Psalms	138	4	Kagurangnan , oomawon ka kan gabos na hade sa kinaban, huli ta nadangog ninda an saimong mga itinaram.
Psalms	138	5	Mag-aawit sinda kan saimong mga ginibo asin kan saimong dakulang kamurawayan.
Psalms	138	6	Huli ta maski ika yaon sa kaitaasan, an mapakumbaba saimong inaataman, alagad an mapaabaw-abaw, maski sa harayo saimong namimidbidan.
Psalms	138	7	Maski ako maglakaw sa tahaw nin kasakitan, iniingatan mo an sakong buhay; linalabanan mo an mga anggot kong kaiwal, asin iliniligtas mo ako huli kan saimong kapangyarihan.
Psalms	138	8	Ootobon nin Kagurangnan an katuyohan niya para sako; Kagurangnan , an saimong pagkamoot mayo nin kataposan. Taposon mo an trabaho na saimong pinonan.
Psalms	139	1	Kagurangnan , ako siniyasat mo asin namidbid mo.
Psalms	139	2	Aram mo kun ako minatukaw o minatindog; nababasa mo sa harayo an gabos kong iniisip.
Psalms	139	3	Hinihiling mo kun ako minalakaw o minahigda; aram mo an gabos kong mga gibo.
Psalms	139	4	Bago ko ikataram an anoman, O Kagurangnan , aram mo na iyan.
Psalms	139	5	Yaon ka sa sakong likodan asin enotan; sinusurog mo ako kan saimong kapangyarihan.
Psalms	139	6	An kadonongan mo halangkaw para sako, dai maabot kan sakong pag-isip.
Psalms	139	7	Saen ako maduman harayo sa saimong Espiritu? Saen ako madulag harayo sa saimo?
Psalms	139	8	Sumakat man ako sa langit, yaon ka duman; humigda man ako sa lulubngan, yaon ka giraray.
Psalms	139	9	Lumayog man ako pasiring sa sirangan; o mag-erok sa pinakaharayong lugar kan solnopan,
Psalms	139	10	maski duman papangenotan mo ako, aantabayan kan too mong kamot.
Psalms	139	11	Kun sabihon ko, “Itago logod ako kan diklom, asin an liwanag sa palibot ko magin banggi,”
Psalms	139	12	alagad para saimo, an diklom bakong madiklom, asin an banggi maliwanag siring sa aldaw. Para saimo, an diklom pareho sana sa liwanag.
Psalms	139	13	Ika an naglalang sako; hinaman mo ako sa tulak nin sakong ina.
Psalms	139	14	Inoomaw taka huli ta maninigo kang galangan. Ngangalasan an gabos mong gibo; midbid mo nanggad an buhay ko.
Psalms	139	15	Kan an sakong mga tolang hinahaman, maingat na binibilog sa tulak kan sakong ina; kan hilom akong nagtatalubo duman— aram mo nang yaon ako duman.
Psalms	139	16	Nahiling mo na ako bago ako namundag. An mga aldaw na talaan para sako nakasurat na sa saimong libro, bago pa lamang poonan an arin man kaiyan.
Psalms	139	17	O Dios, misteryo para sako an saimong mga kaisipan, dakul saka dai mabilang!
Psalms	139	18	Labi pa iyan sa mga baybay kun bilangon ko. Kan ako magimata, nasa kaibahan mo pa ako.
Psalms	139	19	O Dios, gadanon mo logod an mga maraot; rumayo logod sako an mga napapaha sa dugo.
Psalms	139	20	Minataram sinda nin maraot tumang saimo; minataram nin maraot tumang sa ngaran mo.
Psalms	139	21	Kagurangnan , anggot ako sa mga naaanggot saimo; naoongis ako sa mga minatumang saimo.
Psalms	139	22	Naglalaad nanggad an kaanggotan ko sainda; ibinibilang ko sinda na mga kaiwal.
Psalms	139	23	Siyasata ako, O Dios, asin midbida an sakong puso; baloa ako asin midbida an mga kaisipan ko.
Psalms	139	24	Hilinga kun igwa nin karatan, asin daraha ako sa dalan na daing kasagkoran.
Psalms	14	1	An lolong nagsasabi sa saiyang puso, “Mayo man nin Dios!” Sinda gabos marompot asin naggigibo nin mga maraot, mayong natada maski saro na naggigibo nin matanos.
Psalms	14	2	Hale sa langit minadungaw an Kagurangnan sa mga aki nin katawohan, sa paghiling kun may naggigibo nin katanosan, kun igwa pang naghahanap sa Dios.
Psalms	14	3	Gabos sinda nagsuhay sa dalan na matanos; gabos nagin maraot. Mayong natadang naggigibo nin tama, mayo, maski saro.
Psalms	14	4	“Dai daw nin pakasabot an mga tampalasan?” an hapot nin Kagurangnan . “Nabubuhay sinda sa panghahabon sa sakong banwaan, asin dai sinda nag-aapod sako.”
Psalms	14	5	Alagad sinda gabos magkakatarakot, huli ta kaibahan nin Dios an mga matanos.
Psalms	14	6	Dai pinapangyari kan mga tampalasan an mga plano kan dukha, alagad an Kagurangnan iyo an saiyang pailihan.
Psalms	14	7	Dumatong logod hale sa Sion an kaligtasan nin Israel! Kun ibalik na nin Kagurangnan an yaman kan saiyang banwaan, mag-oogma si Jacob, mag-oogma an Israel.
Psalms	140	1	Ligtasan ako, Kagurangnan , sa mga maraot na tawo; ingati ako sa mga tulisan.
Psalms	140	2	Danay sindang nag-iisip nin karatan, danay na nagpopoon nin iriwal.
Psalms	140	3	Matarom an saindang dila siring kan sa halas; marara an saindang tataramon siring sa kamandag kan kobra.
Psalms	140	4	Likayan ako, Kagurangnan , sa kamot kan mga tampalasan; ingati ako sa mga tulisan na naghuhumot na ako mapadungkal.
Psalms	140	5	Mga mapaabaw-abaw nagbugtak nin litag para sako; nagbugtak sinda nin mga siod sa dalan na sakong aagihan.
Psalms	140	6	Nagsabi ako sa Kagurangnan , “Ika an sakuyang Dios.” Kagurangnan , dangoga an tingog nin sakong pakimaherak!
Psalms	140	7	Kagurangnan , sakong Kagurangnan, makosog na paraligtas! Sinurog mo ako sa aldaw nin pakilaban.
Psalms	140	8	Kagurangnan , hare pagtawan an mga kamawotan kan mga tampalasan; hare papangyariha an saindang kaisipan.
Psalms	140	9	Dai man logod manggana an sakong mga kaiwal; humugpa logod sainda an karatan na saindang itinaram.
Psalms	140	10	Mga nagkakalayong baga humugpa logod sainda; mahulog logod sinda sa kalot asin dai na makahawas.
Psalms	140	11	An paralibak dai logod mapamugtak sa daga; abotan logod nin karatan asin magadan an mga tulisan.
Psalms	140	12	Kagurangnan , aram kong tinatabangan mo an mga nasasakitan; asin an mga daing sukat tinatawan mo nin katanosan.
Psalms	140	13	Oomawon nanggad kan mga matanos an saimong ngaran; asin mag-eerok sinda sa saimong atubang.
Psalms	141	1	Nag-aapod ako saimo, Kagurangnan , paghumare sa pagtabang sako! Dangoga ako kun minaapod ako saimo!
Psalms	141	2	Akoon mo an sakong pamibi siring sa insenso; asin an initaas kong mga kamot bilang pamangging atang.
Psalms	141	3	Kagurangnan , bugtakan mo nin bantay an sakuyang ngoso; bantayan mo an pintoan nin sakuyang ngabil.
Psalms	141	4	Likayan an puso ko sa anoman na maraot asin sa paggibo nin mga karatan, kaiba kan mga paragibo nin kasombikalan. Hare ako pagpaayona sa saindang mga pyesta.
Psalms	141	5	Pwede akong padusahan o sagweon nin tawong matanos sa pagkaherak; alagad dai ako maako nin kaomawan sa kamot kan tampalasan, huli ta danay akong namimibi tumang sa saindang karatan.
Psalms	141	6	Kun itao na sinda sa mga mapadusa sainda, dangan ninda masasabotan na totoo an tataramon nin Kagurangnan .
Psalms	141	7	Siring sa kahoy na tinitiak asin binabaak, an saindang mga tolang iwawarak sa ngoso kan Sheol.
Psalms	141	8	Alagad itinitingkalag ko an sakong mga mata sa saimo, O Kagurangnan Dios , sa saimo ako minapaili; hare ako pagpabayae na mayong masasarigan.
Psalms	141	9	Likayan ako sa siod na inandam ninda para sako; asin man sa mga litag kan mga naggigibo nin maraot.
Psalms	141	10	An mga tampalasan mahulog logod sa litag na saindang inandam, mantang ako padagos sa sakong paglakaw.
Psalms	142	1	Minaagrangay ako sa Kagurangnan , nakikimaherak ako saiya tanganing tabangan.
Psalms	142	2	Dinadara ko saiya an gabos kong hinanakit; ipinapahayag ko saiya an gabos kong sakit.
Psalms	142	3	Kun maluya na an sakong espiritu, aram niya an gigibohon ko. Sa dalan na sakong pinaglalakawan, igwang itinagong litag para sako an sakong mga kaiwal.
Psalms	142	4	Nagkiling ako sa too ko, alagad mayo nin matabang sako. Mayo nin masurog sako, mayo nin nagmamakulog sako.
Psalms	142	5	Minaagrangay ako saimo, Kagurangnan ; ika, Kagurangnan , an sakong pailihan, sakong kahirasan sa daga nin mga buhay.
Psalms	142	6	Dangoga an sakong inagrangay, huli ta ako nasa kairaroman nin kasakitan. Ligtasan ako sa mga nagpapasakit sako, huli ta orog na makosog sinda sako.
Psalms	142	7	Haleon mo ako sa bilanggoan, nganing magpasalamat ako sa saimong ngaran! Papalibotan ako kan mga matanos, huli ta karahayan an ipapahiling mo sako.
Psalms	143	1	Hinanyoga an sakong pamibi, Kagurangnan ; dangoga an sakong pakimaherak! Simbaga ako huli kan saimong pagkamaimbod asin pagkamatanos.
Psalms	143	2	Dai mo paghukoman an sorogoon mo, huli ta mayo nin matanos sa atubang mo.
Psalms	143	3	Linalamag ako kan sakong kaiwal; rinoronot niya an sakuyang buhay. Pinapatukaw niya ako sa kadikloman, siring sa mga haloy nang nagadan.
Psalms	143	4	Kaya pinanluluya an sakong espiritu, asin natatakot an puso ko.
Psalms	143	5	Ginigiromdom ko an mga aldaw kaidto; mga gibo mo hinohorophorop ko; iniisip-isip an saimong mga ginibo.
Psalms	143	6	Iniitaas ko an mga kamot ko sa pagpamibi saimo; siring sa alang na daga, an kalag ko napapaha saimo.
Psalms	143	7	Paghumare sa pagsimbag sako, Kagurangnan ! Pinanluluya an sakuyang espiritu! Hare pagtagoa sako an lalawogon mo, tibaad makaarog ako sa mga nahulog sa lulubngan.
Psalms	143	8	Pagkaaga pagiromdoman sako an danay mong pagkamoot, huli ta minasarig ako saimo. Itukdo mo sako an dalan na aagihan ko, huli ta an sakong kalag iniitaas ko saimo.
Psalms	143	9	Ligtasan ako, Kagurangnan , sa sakong mga kaiwal; sa sakong pagdulag, ika an sakong pailihan.
Psalms	143	10	Tukdoe ako na maotob an saimong kabotan, huli ta ika an sakuyang Dios. Pangenotan logod ako kan saimong espiritu sa dalan na patag asin ligtas.
Psalms	143	11	Ligtasan ako, Kagurangnan , huli kan saimong ngaran; sa saimong pagkamatanos, agawa ako sa mga kasakitan.
Psalms	143	12	Huli kan pagkamoot mo sako, tunawa an sakong mga kaiwal; huli ta ako sorogoon mo, gadana an sakong mga kalaban.
Psalms	144	1	Pag-omawon an Kagurangnan , sakong gapo na sinasarigan, sa pakigera ako saiyang tinutukdoan, sa pakilaban ako saiyang inaandam.
Psalms	144	2	Siya an danay kong pagkamoot, an sakong parasurog, sakong pailihan asin paraligtas, an kalasag na sakong sinasarigan. Dinadaog niya an mga nasyon na sakop ko.
Psalms	144	3	Kagurangnan , ano an tawo ta minimidbid mo; tadaw ta siya pinapahalagahan mo?
Psalms	144	4	An tawo siring sa sarong hinangos; an saiyang mga aldaw siring sa aninong minaagi.
Psalms	144	5	Kagurangnan , buksan mo an langit asin humilig ka; dootan mo an mga bukid asin ini maaraso.
Psalms	144	6	Sugoon mo an kikilat asin iwarak mo an saimong mga kaiwal; paraon mo sinda asin daoga.
Psalms	144	7	Igawagaw mo an saimong kamot hale sa itaas, ligtasan ako asin hawasa sa katubigan; ligtasan ako sa kamot kan mga dayuhan,
Psalms	144	8	na an mga ngoso dai nagtataram nin katotoohan, na an toong kamot nanunumpa sa kaputikan.
Psalms	144	9	Maawit ako saimo nin bagong awit, O Dios; matugtog ako sa arpa asin maawit saimo.
Psalms	144	10	Tinatawan mo nin kapangganahan an mga hade asin iliniligtas mo an saimong sorogoon na si David.
Psalms	144	11	Ligtasan ako sa maringis na mga kaiwal; ligtasan ako sa kamot kan mga dayuhan, na an mga ngoso dai nagtataram nin katotoohan, na an saindang toong kamot nanunumpa sa kaputikan.
Psalms	144	12	An samong mga aking lalaki magtalubo logod na masarig arog kan mga tinanom. An samong mga aking babae gumayon logod arog kan mga harigi, na samno sa mga kanto nin sarong palasyo.
Psalms	144	13	An samong mga harong-harong mapano logod nin manlaen-laen na kakanon. An samong mga karnero sa kaomahan mag-ogbon logod nin dai mabilang.
Psalms	144	14	Dumakul logod an samong mga baka, dai logod mataktakan an mga ini sa saindang pagbados. Mayo logod nin mga pagtangis sa samong mga tinampo.
Psalms	144	15	Maogma an banwaan na may siring na bendisyon! Maogma an banwaan na an Dios iyo an Kagurangnan !
Psalms	145	1	Oomawon taka, sakuyang Dios asin hade; magpapasalamat ako saimo sagkod pa man.
Psalms	145	2	Magpapasalamat ako saimo aroaldaw; an saimong ngaran oomawon ko sagkod pa man.
Psalms	145	3	An Kagurangnan dakula asin maninigong omawon; daing sukol an saiyang kadakulaan.
Psalms	145	4	Oomawon kan sarong henerasyon sa masunod na henerasyon an mga gibo mo, ibabalangibog ninda an dakula mong mga gibo.
Psalms	145	5	Ibabareta ninda an kamurawayan asin kamahalan mo; mga gibo mong ngangalasan hohorophoropon ko.
Psalms	145	6	Ibabareta kan mga tawo an mangirhat mong mga gibo; an saimong kadakulaan irurukyaw ko.
Psalms	145	7	Ioosip ninda an gabos mong karahayan, aawiton ninda an saimong katanosan.
Psalms	145	8	An Kagurangnan maugayon asin maheherakon, maluya sa pag-anggot asin mayaman sa pagkamoot.
Psalms	145	9	Siya marahayon sa gabos asin maheherakon sa gabos niyang linalang.
Psalms	145	10	An gabos mong linalang magpapasalamat saimo, Kagurangnan , asin mag-oomaw saimo an saimong mga banal.
Psalms	145	11	Ibabareta ninda an kamurawayan nin saimong kahadean, asin ioosip ninda an saimong kapangyarihan,
Psalms	145	12	nganing an lambang saro makaaram kan saimong mga gibo, asin kan kamurawayan kan kahadean mo.
Psalms	145	13	An kahadean mo mayo nin kapinonan asin mayo nin kataposan, maghahade ka sagkod pa man. An Kagurangnan maimbod sa gabos niyang tataramon, asin maugayon sa gabos niyang gibo.
Psalms	145	14	Tinatabangan niya an gabos na nasasakitan; binabangon niya an gabos na napapadungkal.
Psalms	145	15	Gabos na may buhay minalaom saimo; tinatawan mo sinda nin kakanon kun sinda nangangaipo.
Psalms	145	16	Tinatawan mo sinda kan maninigo; itinatao mo an mga kaipuhan kan gabos.
Psalms	145	17	An Kagurangnan matanos sa gabos niyang mga palakaw, maheherakon sa gabos niyang gibo.
Psalms	145	18	Harani siya sa gabos na minaapod saiya; sa gabos na minaapod saiya nin tudok sa puso.
Psalms	145	19	Itinatao niya an kamawotan kan mga natatakot saiya; dinadangog niya an agrangay ninda asin iliniligtas niya.
Psalms	145	20	Sinusurog nin Kagurangnan an gabos na namomoot saiya; alagad gagadanon niya an gabos na tampalasan.
Psalms	145	21	An sakong ngoso maomaw sa Kagurangnan , an saiyang banal na ngaran omawon logod kan gabos na linalang sa panahon na daing kasagkoran.
Psalms	146	1	Omawon an Kagurangnan ! Kalag ko, omawon mo an Kagurangnan !
Psalms	146	2	Oomawon ko siya mantang ako buhay; aawitan ko an sakong Dios sa bilog kong buhay.
Psalms	146	3	Dai ka magsarig sa mga prinsipe, ni sa sarong tawo na dai makakatabang.
Psalms	146	4	Kun sinda magadan, mabalik sinda sa alpog; sa aldaw na iyan, an gabos nindang plano matatapos.
Psalms	146	5	Maogma an tawo na an tabang iyo an Dios ni Jacob, na an paglaom yaon sa Kagurangnan na saiyang Dios.
Psalms	146	6	Sa Dios na Kaglalang kan langit asin daga, kan dagat asin kan gabos na yaon sa mga ini. Danay niyang inootob an saiyang mga panuga;
Psalms	146	7	minapahiling siya nin hustisya sa inaapi; minatao nin kakanon sa nagugutom. Pinapatalingkas nin Kagurangnan an mga bilanggo;
Psalms	146	8	asin tinatawan nin pakahiling an mga buta. Binabangon niya an mga napadungkal; namomotan niya an mga matanos.
Psalms	146	9	An mga dayuhan sinusurog nin Kagurangnan , an mga ilo asin balo saiyang tinatabangan, alagad rinaraot niya an mga plano kan mga tampalasan.
Psalms	146	10	An Kagurangnan hade sagkod pa man. An saimong Dios, O Sion, maghahade sa panahon na daing kasagkoran. Omawon an Kagurangnan !
Psalms	147	1	Omawon an Kagurangnan ! Marahay an mag-awit nin pag-omaw sa satong Dios; siya maugayon, kaya maninigong omawon.
Psalms	147	2	Pinapatindog nin Kagurangnan an Jerusalem; ibinabalik niya an mga nabihag na Israelita.
Psalms	147	3	Binobolong niya an mga pusong naraot, an mga lugad ninda saiyang binubugkos.
Psalms	147	4	Aram niya an bilang kan mga bitoon, lambang saro inaapod niya sa sadiring ngaran.
Psalms	147	5	An satong Kagurangnan dakula asin makakamhan; dai masusukol an saiyang kadonongan.
Psalms	147	6	Binabangon nin Kagurangnan an mga dukha, alagad an tampalasan rinoronot niya sa daga.
Psalms	147	7	Mga awit nin pasalamat awiton sa Kagurangnan ; tumugtog sa lira para sa satuyang Dios.
Psalms	147	8	An langit tinatahoban niya nin mga panganoron, inaandam niya an uran para sa daga, pinapatalubo niya an mga doot sa kabubuldan.
Psalms	147	9	Kakanon itinatao niya sa mga hayop asin sa mga ogbon na uwak na minaapod saiya.
Psalms	147	10	An saiyang kaogmahan dai nasa makosog na mga kabayo, ni sa maisog na mga soldados;
Psalms	147	11	kundi nawiwilihan nin Kagurangnan an mga may pagkatakot saiya, an mga minasarig sa danay niyang pagkamoot.
Psalms	147	12	Omawon mo an Kagurangnan , O Jerusalem! Omawon mo an saimong Dios, O Sion!
Psalms	147	13	Huli ta pinapakosog niya an mga trangkahan mo; benebendisyonan niya an mga kaakian mo.
Psalms	147	14	Pinapatoninong niya an mga pagdolonan mo; marahay na trigo an ipinapakakan niya saimo.
Psalms	147	15	Minatao siya nin pagboot sa daga, asin an saiyang tataramon tolos sinusunod.
Psalms	147	16	Nyebeng arog kan lana an itinatao niya; ambon siring sa abo na iwinawarak niya.
Psalms	147	17	Pinapauran niya an mga yelo na arog kan mga graba; siisay an makakatagal sa lipot na saiyang ipinapadara?
Psalms	147	18	Dangan minatao siya nin pagboot asin an yelo natutunaw; ipinapadara niya an doros, asin an tubig minabulos.
Psalms	147	19	An saiyang tataramon ipinapahayag niya ki Jacob, ki Israel an saiyang mga togon asin pagboot.
Psalms	147	20	Dai niya iyan ginigibo sa ibang nasyon; an mga ini mayo nin pakaisi kan saiyang kabotan. Omawon an Kagurangnan !
Psalms	148	1	Omawon an Kagurangnan ! Omawon an Kagurangnan sa kalangitan, omawon siya sa kaitaasan.
Psalms	148	2	Omawon nindo siya, gabos na anghel niya, omawon nindo siya, gabos niyang mga hukbo.
Psalms	148	3	Omawon nindo siya, aldaw asin bulan; omawon nindo siya, mga bitoon na maliwanag.
Psalms	148	4	Omawon nindo siya, kamong mga langit na halangkawon; asin kamong mga tubig sa ibabaw kan kalangitan.
Psalms	148	5	Omawon logod ninda an ngaran nin Kagurangnan ! Huli ta nagboot siya, asin sinda nalalang.
Psalms	148	6	Nagboot siya na mamugtak sinda sa saindang mga lugar sagkod pa man, asin dai ninda pwedeng lapason iyan.
Psalms	148	7	Hale sa daga omawon nindo an Kagurangnan ; kamong nabubuhay sa dagat asin kamong mga kairaroman.
Psalms	148	8	Kalayo asin uran, yelo asin mga panganoron, omawon nindo an Kagurangnan ; asin kamong makokosog na doros na minakuyog kan saiyang tataramon.
Psalms	148	9	Omawon nindo siya, mga bulod asin mga bukid, mga kahoy na nagbubunga asin mga sedro;
Psalms	148	10	mga hayop na maringis asin magaro, mga hayop na nagkakamang asin mga gamgam na naglalayog!
Psalms	148	11	Omawon nindo siya, mga hade asin gabos na banwaan, mga prinsipe asin gabos na pamayo kan kinaban;
Psalms	148	12	mga soltero asin mga daraga, mga gurang na lalaki asin mga aki.
Psalms	148	13	Omawon nindo an ngaran nin Kagurangnan , huli ta an ngaran niya iyo sana an dakula; an kamurawayan niya halangkaw pa sa langit asin sa daga.
Psalms	148	14	Pinakosog niya an saiyang nasyon, kaya inoomaw siya kan saiyang mga banal, kan banwaan nin Israel na saiyang namomotan. Omawon an Kagurangnan !
Psalms	149	1	Omawon an Kagurangnan ! Mag-awit nin bagong awit sa Kagurangnan ; omawon siya sa katiriponan nin mga maimbod!
Psalms	149	2	Mag-ogma ka, O Israel, huli kan saimong Kaglalang; mag-ogma kamo, mga aki nin Sion, huli kan saindong hade!
Psalms	149	3	Magsayaw sa kaomawan nin saiyang ngaran; mag-awit saiya sa tanog kan tamborin asin lira.
Psalms	149	4	Ikinakaogma nin Kagurangnan an saiyang banwaan; an mapakumbaba tinatawan niya nin kapangganahan.
Psalms	149	5	Ipag-ogma kan banwaan nin Dios an saindang kapangganahan; magdamlag na mag-awit sinda sa kaogmahan.
Psalms	149	6	Sa saindang ngoso an mga kurahaw nin kaogmahan sa Dios, asin mga espada na doble an tarom sa saindang mga kamot,
Psalms	149	7	tanganing daogon an mga nasyon asin padusahan an mga banwaan;
Psalms	149	8	tanganing kadenahan an saindang mga hade; asin kadenahan nin lansang an saindang mga lider;
Psalms	149	9	tanganing hukoman an mga nasyon, sosog sa pagboot nin Dios. Ini an kamurawayan para sa gabos na maimbod sa Dios. Omawon an Kagurangnan !
Psalms	15	1	Kagurangnan , siisay an pwedeng maglaog sa saimong Templo? Siisay an pwedeng magsamba sa Sion, an banal mong bulod?
Psalms	15	2	An makinuyog-kuyog sa Dios sa gabos na bagay asin naggigibo nin katanosan, an nagtataram nin katotoohan
Psalms	15	3	asin dai nagbabalobagi. Dai siya naggigibo nin maraot sa saiyang katood, ni nagdadara nin salang bareta dapit sa saiyang kataed.
Psalms	15	4	Ikinakaongis niya an mga isinisikwal nin Dios, alagad ginagalangan niya an mga may pagkatakot sa Kagurangnan . Inootob niya an saiyang panuga anoman an mangyari.
Psalms	15	5	Dai siya nagpapautang na may patubo, asin dai nagpapasuhol tumang sa mayo nin sala. An naggigibo kan mga bagay na ini dai nanggad matatanyog.
Psalms	150	1	Omawon an Kagurangnan ! Omawon an Dios sa saiyang Templo! Omawon siya sa saiyang pusog na kalangitan!
Psalms	150	2	Omawon siya huli kan saiyang mga gibong ngangalasan, omawon an saiyang mayong kapantay na kadakulaan.
Psalms	150	3	Omawon siya sa tanog nin trompeta; omawon siya sa lira asin sa arpa.
Psalms	150	4	Omawon siya sa tamborin asin sa pagsayaw; omawon siya sa gitara asin sa plawta.
Psalms	150	5	Omawon siya sa mga gimbal, omawon sa matanog na mga gimbal.
Psalms	150	6	Omawon nindo an Kagurangnan , gabos na nabubuhay na linalang! Omawon an Kagurangnan !
Psalms	16	1	Ampona ako, O Dios; sa saimo ako minapaili.
Psalms	16	2	Minasabi ako sa Kagurangnan , “Ika an sakong Kagurangnan; mayo ako nin karahayan na bako saimo gikan.”
Psalms	16	3	Gurano karahay an mga maimbod sa Kagurangnan ! Dakula kong kaogmahan na sinda makaibahan.
Psalms	16	4	An mga nagpili nin ibang dios nagdadara nin dakul na kasakitan sa sainda man sana. Dai ako maiba sa saindang mga pagsakripisyo; dai ako masamba sa saindang mga dios.
Psalms	16	5	An Kagurangnan iyo an sakong kalis asin piniling kahirasan; an sakong buhay saiyang nakakaptan.
Psalms	16	6	Gurano karahay an saimong mga regalo sako; totoong magayon an pamana mo sako!
Psalms	16	7	Oomawon ko an Kagurangnan na naghuhulit sako, asin sa banggi tinutukdoan ako kan sakong puso.
Psalms	16	8	An Kagurangnan namamatean kong danay na harani sako; harani siya, asin mayo nin makakatanyog sako.
Psalms	16	9	Kaya nag-oogma an sakong puso asin kalag; nasa katiwasayan man an sakong hawak,
Psalms	16	10	huli ta dai mo ako itinatao sa kagadanan, asin an saimong namomotan dai mo pinapabayaan sa lulubngan.
Psalms	16	11	Ipinapahiling mo sako an dalan nin buhay; sa saimong atubang yaon an kapanoan nin kaogmahan, sa too mong kamot yaon an kaogmahan sagkod lamang.
Psalms	17	1	Hinanyoga, Kagurangnan , an sakong pakimaherak para sa katanosan; himatea an sakuyang inagrangay! Dangoga an sakong pamibi, na gikan sa ngoso na mayo nin daya.
Psalms	17	2	Mahukom ka pabor sako, huli ta nahihiling mo an matanos.
Psalms	17	3	Kun baloon mo an sakong puso, kun dalawon mo ako pagbanggi, kun baloon mo ako, mayo kang makukuang karatan sako. Dai nagkasala an sakuyang ngoso,
Psalms	17	4	bakong arog kan ibang mga tawo. Kinuyog ko an pagboot mo; an dalan nin kadahasan linikayan ko.
Psalms	17	5	Danay akong naglakaw sa saimong mga dalan, an sakong mga bitis dai lamang nasala.
Psalms	17	6	Namimibi ako saimo, O Dios, huli ta dadangogon mo ako; hilinga ako, hinanyoga an sakong mga tataramon.
Psalms	17	7	Ipahiling mo an danay mong pagkamoot, O paraligtas sa mga kaiwal kan mga nagpapaili sa too mong kamot.
Psalms	17	8	Ingati ako siring sa alinawnaw kan saimong mata; sa lindong kan saimong mga pakpak ako tagoa;
Psalms	17	9	sa kamot kan mga kaiwal ako agawa. Ako napapalibotan kan makangirhat na kalaban;
Psalms	17	10	mayo sinda nin pagkaherak; mapaabaw-abaw sindang nagtataram.
Psalms	17	11	Ako ngunyan saindang napapalibotan, yaon sinda saen man ako mag-atubang; naghahalat kan tamang panahon nganing ako magadan.
Psalms	17	12	Naghahalat sinda sako na garong mga leon, naghahalat nganing ako ronoton.
Psalms	17	13	Madya, Kagurangnan , atubanga asin daoga sinda! Sa mga maraot ligtasan ako kan saimong espada;
Psalms	17	14	ligtasan ako kan saimong kamot, Kagurangnan , sa mga tawo na an kabtang sa buhay yaon digdi sa kinaban. Padusahan mo sinda kan mga pasakit na saimong inandam. May matada pa logod para sa saindang kaakian, asin para sa saindang kapagarakian.
Psalms	17	15	Para sako, mahihiling ko sa katanosan an saimong lalawogon; pagmata ko dangan mahiling ka, mayo na akong ibang mamawoton.
Psalms	18	1	Namomotan taka, O Kagurangnan , sakong kosog!
Psalms	18	2	An Kagurangnan iyo an sakong parasurog; sakong pailihan, sakong paratubos. An sakong Dios, gapo na sakong pailihan; sakong kalasag, sakong katabang, sakong bantayan.
Psalms	18	3	Minaapod ako sa Kagurangnan , asin iliniligtas niya ako sa sakong mga kaiwal. Pag-omawon an Kagurangnan !
Psalms	18	4	Napalibotan ako kan mga pisi nin kagadanan; duminagsa sako an mga alon nin pagkaraot.
Psalms	18	5	Naporopotan ako kan mga pisi nin Sheol, asin nakaatubang sako an mga siod nin kagadanan.
Psalms	18	6	Sa sakong kasakitan nag-apod ako sa Kagurangnan ; nag-apod ako sa sakong Dios tanganing tabangan. Nadangog niya an sakong tingog sa saiyang templo; nakaabot sa saiyang pandangog an sakong inagrangay.
Psalms	18	7	Dangan nagtakig asin natanyog an daga; nagtakig asin natanyog man an mga pundasyon kan kabukidan, huli ta naanggot an Dios.
Psalms	18	8	Aso nagluwas hale sa saiyang dungo, nanghahalon na kalayo saka naglalaad na baga hale sa saiyang ngoso.
Psalms	18	9	Binuka niya an kalangitan dangan siya huminilig; maitom na panganoron nasa irarom kan saiyang mga bitis.
Psalms	18	10	Nagsakay siya sa kerubin asin naglayog; marikas siyang naglayog sakay sa mga pakpak kan doros.
Psalms	18	11	Ginibo niyang pantahob an kadikloman; napalibotan siya nin mahibog na mga dampog na pano nin tubig.
Psalms	18	12	Hale sa kikilat sa atubangan niya, nagtunga an mga yelong garo gapo, asin mga laad nin kalayo, dangan naglagbas sa maitom na mga panganoron.
Psalms	18	13	An Kagurangnan nagdaguldol sa kalangitan; asin nadangog an tingog kan Kahorohalangkawe.
Psalms	18	14	Nagpana siya asin nagkawararak an saiyang mga kaiwal; pinakikilat niya asin nagdurulag sinda.
Psalms	18	15	Dangan nahiling an kairaroman nin kadagatan, asin nahayag an mga pundasyon kan kinaban, kan tuyawon mo an saimong mga kaiwal, Kagurangnan , asin kurahawan sinda sa kaanggotan.
Psalms	18	16	Hale sa itaas, ginawagaw ako nin Kagurangnan asin kinapotan; hinawas niya ako sa hararom na katubigan.
Psalms	18	17	Ilinigtas niya ako sa makosog kong mga kaiwal, asin sa gabos na naanggot sakuya; huli ta dai ko kaya an kosog ninda.
Psalms	18	18	Nagsalakay sinda kan ako nasa kasakitan, alagad iningatan ako nin Kagurangnan .
Psalms	18	19	Tinabangan niya akong makahale sa pag-alaman; ilinigtas niya ako huli ta ako saiyang nawilihan.
Psalms	18	20	Binalosan ako nin Kagurangnan sosog sa sakuyang katanosan; benendisyonan niya ako huli ta mayo ako nin kasalan.
Psalms	18	21	Kinuyog ko an mga togon nin Kagurangnan ; an sakuyang Dios dai ko tinalikodan.
Psalms	18	22	An gabos niyang togon sakuyang inotob; dai ko linapas an saiyang mga kabotan.
Psalms	18	23	Ako nagin matanos sa saiyang atubang, asin linikayan ko an gabos na kasalan.
Psalms	18	24	Kaya binalosan ako nin Kagurangnan sosog sa sakuyang katanosan; huli ta aram niya na ako mayo nin kasalan.
Psalms	18	25	Kagurangnan , maimbod ka sa mga maimbod saimo; matanos ka sa mga matanos saimo.
Psalms	18	26	Mabini ka sa mga tawong mabini, alagad makuri ka sa mga tawong maraot.
Psalms	18	27	Iliniligtas mo an mga mapakumbaba, alagad an mga mapaabaw-abaw saimong ibinababa.
Psalms	18	28	Kagurangnan , tinatawan mo ako nin liwanag; hinahale mo an sakong diklom.
Psalms	18	29	Huli sa saimo, maroronot ko an sarong hukbo; huli sa sakong Dios, malulukso ko an saindang kudal.
Psalms	18	30	An Dios na ini—marahayon an mga gibo! An saiyang mga panuga totoong masasarigan! Siya an kalasag nin gabos na minapaataman saiya.
Psalms	18	31	Huli ta siisay an Dios kundi an Kagurangnan ? Siisay an gapo kundi an satuyang Dios?
Psalms	18	32	Siya an Dios na minatao nin kosog sa sako, minapatiwasay kan sakong dalan.
Psalms	18	33	Ginibo niya akong maingat sa paglakaw arog sa usa; pinangagin niya akong ligtas sa ibabaw nin kabukidan.
Psalms	18	34	Tinutukdoan niya ako para sa gera, nganing mabingat ko an bronseng pana.
Psalms	18	35	Kagurangnan , itinao mo sako an kalasag nin saimong kaligtasan; sinurog ako kan too mong kamot, asin pinangagin dakula kan saimong tabang.
Psalms	18	36	Tinawan mo ako nin mahiwas na lugar na lalakawan, asin an sakong mga bitis dai nadalinas.
Psalms	18	37	Linamag asin inabot ko an sakong mga kaiwal; dai ako nag-ontok sagkod na sinda nagkagaradan.
Psalms	18	38	Ginadan ko sinda, asin dai na nakabangon; natumba sinda sa sakong atubang.
Psalms	18	39	Pinakosog mo ako sa pakikilaban; an mga kaiwal ko tinumba mo sa sakong pamitisan.
Psalms	18	40	Pinadulag mo an sakuyang mga kalaban; an mga naoongis sako sakuyang ginadan.
Psalms	18	41	Sinda nag-agrangay alagad mayong nagligtas; nag-apod sinda sa Kagurangnan , alagad dai niya sinda sinimbag.
Psalms	18	42	Rinonot ko sinda, kaya nagin sindang arog sa alpog na ipinapadpad kan doros; tinimaktimakan ko sinda siring sa laboy sa mga tinampo.
Psalms	18	43	Ilinigtas mo ako sa mga tawong masombikal; ginibo mo akong hade nin mga nasyon; banwaan na dai ko man midbid naglingkod sako.
Psalms	18	44	Mga dayuhan nagduruko sa atubangan ko; kan madangog ninda ako, nagkuyog sinda sako.
Psalms	18	45	Pinanruluya an saindang boot, asin tinatakigan na nagruluwas sa saindang mga bantayan.
Psalms	18	46	An Kagurangnan buhay! Pag-omawon an sakong parasurog! Irukyaw an kadakulaan nin Dios na nagligtas sako.
Psalms	18	47	Tinawan niya ako nin kapangganahan tumang sa sakong mga kalaban; pinasakop niya sako an mga nasyon,
Psalms	18	48	asin ilinigtas niya ako sa sakuyang mga kaiwal. Kagurangnan , pinapanggana mo ako tumang sa sakuyang mga kaiwal, asin ilinigtas mo ako sa mga madahas na tawo.
Psalms	18	49	Kaya, Kagurangnan , oomawon taka sa tahaw nin mga nasyon; maawit ako nin mga pag-omaw saimo.
Psalms	18	50	Darakulang panggana itinatao niya sa saiyang hade, danay na pagkamoot an ipinapahiling niya sa saiyang linahidan, ki David asin sa kapagarakian kaini sagkod pa man.
Psalms	19	1	An kamurawayan nin Dios ibinabareta kan kalangitan! An saiyang gibo irinurukyaw kan kaitaasan!
Psalms	19	2	An lambang aldaw minapahayag kaini sa masunod na aldaw; an lambang banggi minapahayag man kaini sa masunod na banggi.
Psalms	19	3	Mayo nin diskurso o tataramon na ginagamit; mayo nin tingog na nadadangog;
Psalms	19	4	alagad nakakalakop sa bilog na kinaban an saindang tingog, sagkod sa mga poro kan daga iyan nadadangog. An Dios naggibo nin tolda sa langit para sa aldaw;
Psalms	19	5	ini minaluwas pagkaaga siring sa nobyong maogma, siring sa paradalagan na andam sa karera.
Psalms	19	6	Minasirang an aldaw sa sarong poro kan kalangitan, dangan minasolnop sa ibong na poro. Mayo nin makakatago sa saiyang init.
Psalms	19	7	An Katogonan nin Kagurangnan mayo nin kulang; nagtataong buhay sa kalag. An mga pagboot nin Kagurangnan masasarigan, nagtataong kadonongan sa mangmang.
Psalms	19	8	Matanos gabos an mga togon nin Kagurangnan , sa puso nagtatao nin kaogmahan. An mga pagboot nin Kagurangnan dalisay, minatao nin liwanag sa isip.
Psalms	19	9	Marahay an paggalang sa Kagurangnan ; magdadanay iyan sagkod lamang. Totoo an mga hatol nin Kagurangnan ; matanos an gabos na iyan.
Psalms	19	10	Orog pang minamawot ki sa bulawan, ki sa purong bulawan; orog na mahamis ki sa dugos, asin sa mga tagdo nin anira.
Psalms	19	11	Huli kan saimong mga pagboot, an saimong sorogoon napapatanidan; igwa nin dakulang balos an pagkuyog kan mga iyan.
Psalms	19	12	Alagad siisay an nakakasabot kan sadiring mga kasalan? Linigi ako sa mga hilom na karatan!
Psalms	19	13	Ligtasan man ako, sa mga tuyong kasalan; hare pagtugot na maghade sako an mga iyan. Dangan ako magigin dalisay asin ligtas sa karatan nin kasalan.
Psalms	19	14	An mga itinaram nin sakong ngoso asin an kaisipan kan sakong puso maako mo logod, O Kagurangnan , sakuyang pailihan, asin sakuyang paratubos!
Psalms	2	1	Tadaw ta nag-iisip an mga nasyon nin pagtumang? Tadaw ta nag-iisip an mga tawo nin mayong kamugtakan?
Psalms	2	2	Nagrerebelde an saindang mga hade, nagbuburonyog an saindang mga pamayo tumang sa Kagurangnan asin tumang sa hade na saiyang pinili.
Psalms	2	3	Olay ninda, “Putolon ta an gapos ninda sato, haleon ta an sakal na ibinugtak sato.”
Psalms	2	4	Nagngingisi an nagtutukaw sa kalangitan; pinagtutuya-tuya sinda nin Kagurangnan .
Psalms	2	5	Dangan sa kaanggotan, sinda saiyang pinatanidan, asin pinatakot sinda sa saiyang labi-labing kaanggotan.
Psalms	2	6	Nagtaram siya, “Ibinugtak ko an sakong hade sa Sion, an banal kong bulod.”
Psalms	2	7	Ihahayag ko an dekreto nin Kagurangnan : Nagtaram siya sako, “Ika an sakuyang aki, ngunyan na aldaw nagin ama mo ako.
Psalms	2	8	Maghagad ka asin ipapamana ko saimo an gabos na nasyon, ipapasadiri ko saimo an bilog na kinaban.
Psalms	2	9	Babarion mo sinda sa paagi nin sarong sugkod na lansang; roronoton mo sinda siring sa sarong koron.”
Psalms	2	10	Kaya, mga hade, hinanyoga nindo an patanid na ini; kamong mga pamayo nin kinaban, horophoropa an katukdoan na ini:
Psalms	2	11	Maglingkod kamo na may pagkatakot sa Kagurangnan ;
Psalms	2	12	magtakig asin magduko kamo saiya; ta tibaad lumaad tolos an saiyang kaanggotan, asin bigla kamong magadan. Paladan an gabos na nagpapaampon saiya.
Psalms	20	1	Simbagon ka logod nin Kagurangnan sa aldaw nin kahorasaan! Surogon ka logod kan Dios ni Jacob!
Psalms	20	2	Tabang ipadara niya logod saimo hale sa saiyang Templo, asin pagsurog hale sa Sion itao saimo!
Psalms	20	3	Giromdomon niya logod an gabos mong dolot asin mawilihan niya an saimong mga tinutong na atang.
Psalms	20	4	Itao niya logod saimo an minamawot kan saimong puso, asin otobon an gabos mong plano.
Psalms	20	5	Maogmang magkurahaw logod kita sa saimong panggana, asin sa ngaran kan satong Dios patindogon ta an satong mga bandera! Simbagon logod nin Kagurangnan an gabos mong kahagadan!
Psalms	20	6	Ngunyan aram kong tatabangan nin Kagurangnan an saiyang linahidan; sisimbagon niya siya hale sa saiyang banal na langit; tatawan nin dakul na kapangganahan huli kan saiyang toong kamot.
Psalms	20	7	May nagsasarig sa mga karwahe; may nagsasarig sa mga kabayo; alagad nagsasarig kami sa ngaran nin Kagurangnan na samong Dios.
Psalms	20	8	Luluyahon sinda asin matutumba, alagad mabangon kami asin pusog na matindog.
Psalms	20	9	Itao mo sa hade an kapangganahan, O Kagurangnan ; simbaga kami kun kami mag-apod.
Psalms	21	1	Sa saimong kosog nag-oogma an hade, O Kagurangnan ; naoogma huli sa tabang na itinao mo saiya.
Psalms	21	2	Itinao mo saiya an kamawotan nin saiyang puso; dai mo sinayumahan an kahagadan nin saiyang ngoso.
Psalms	21	3	Sinabat mo siya dara an dakul na biyaya; koronang bulawan ibinugtak mo sa saiyang payo.
Psalms	21	4	Naghagad siya nin buhay, ini itinao mo; halawig na buhay asin daing kataposan.
Psalms	21	5	Dakula an saiyang kamurawayan huli kan saimong tabang; tinawan mo siya nin kabantogan saka kapangyarihan.
Psalms	21	6	Bendisyon iwinaras mo saiya sagkod pa man; pinaogma mo huli kan saimong presensya.
Psalms	21	7	An hade nagsasarig sa Kagurangnan ; huli kan danay na pagkamoot nin Kagurangnan , dai siya matatanyog.
Psalms	21	8	Dadakopon kan hade an gabos niyang kaiwal; dadakopon niya an mga naoongis saiya.
Psalms	21	9	Gigibohon niya sindang arog sa naglalaad na horno sa pag-abot niya. Hahalonon sinda nin Kagurangnan sa saiyang kaanggotan asin kalayo an matunaw sainda.
Psalms	21	10	Mayo nin matatada sa saindang kapagarakian; sinda gabos gagadanon kan hade.
Psalms	21	11	Kun magplano sinda nin maraot tumang saiya, o magmawot nin karibokan, mayo nin mangyayari sa mga iyan.
Psalms	21	12	Sinda saiyang papanaon; sinda saiyang pasisibogon asin padudulagon.
Psalms	21	13	Inoomaw mi ika, Kagurangnan , huli kan saimong dakulang kosog! Aawiton asin oomawon nyamo an saimong kapangyarihan.
Psalms	22	1	Dios ko, Dios ko, tano ta pinabayaan mo ako? Tadaw ta harayo ka sa pagtabang sako, sa pagdangog kan sakong mga inagrangay?
Psalms	22	2	Dios ko, kun aldaw ika sakong inaapod, alagad dai ka nagsisimbag; kun banggi ika man sakong inaapodan, alagad mayong nakukuang katoninongan.
Psalms	22	3	Alagad ika Banal, na an trono nasa mga pag-omaw nin Israel.
Psalms	22	4	Sa saimo nagsarig an samong mga ginikanan, nagsarig, kaya tinawan mo nin kaligtasan.
Psalms	22	5	Nag-agrangay sinda saimo, kaya nakaligtas sa pag-alaman; nagsarig saimo, kaya an minawot nakamtan.
Psalms	22	6	Alagad ako sarong ulod asin bako nang tawo; hinaboan, nginisihan kan mga tawo!
Psalms	22	7	Inoolog-olog kan mga nakakahiling sako; nagtutuyatuya sinda na nagtatango-tango kan payo,
Psalms	22	8	na an olay, “Nagsarig siya sa Kagurangnan ; tadaw ta dai niya siya iliniligtas? Nawiwilihan siya nin Kagurangnan ; tadaw ta dai siya tinatabangan?”
Psalms	22	9	Binuhay mo ako pagluwas ko sa tulak; inataman sa daghan nin sakong ina.
Psalms	22	10	Nagsarig ako saimo poon kan ako namundag; ika na an sakong Dios poon pa sa tulak nin sakong ina.
Psalms	22	11	Dai mo ako pagbayaan, huli ta harani an kasakitan, asin mayo sako nin matabang.
Psalms	22	12	Garo mga toro, an mga kaiwal nakapalibot sako; garo makokosog na toro nin Basan nakapalibot sinda sako.
Psalms	22	13	Minanganga sinda kan ngoso atubang sako, garo mga leon na nag-uungal asin nagroronot sako.
Psalms	22	14	Siring sa tubig kosog ko inuula, asin naggigirilo-gilo gabos kong mga tulang; an sakuyang puso siring sa taro, na natutunaw sa sakong daghan.
Psalms	22	15	Siring sa mamarang alpog halonan ko naaalang; dila ko nakadukot sa sakong ngaragngag. Hinutad mo ako sa alpog nin kagadanan.
Psalms	22	16	Pinalibotan ako nin mga tampalasan, garo mga ayam ako saindang pinalibotan; linabot ninda an sakong mga kamot saka bitis.
Psalms	22	17	Mabibilang ko an gabos kong tulang, hinihiling ninda ako nin matang nanunuyatuya.
Psalms	22	18	Pinagbabaranga ninda an sakong kagubingan; sakuyang alikboy saindang pinagriripahan.
Psalms	22	19	Alagad, Kagurangnan , dai ka magharayo sako! Ika an sakong kosog; paghumare sa pagtabang sako!
Psalms	22	20	An kalag ko sa espada ligtasan; an buhay ko agawa sa mga ayam!
Psalms	22	21	Agawa ako sa ngoso kaining mga leon; an napupurisaw kong kalag sa sungay kaining mga toro.
Psalms	22	22	An ngaran mo ipagbabantog ko sa sakong banwaan; oomawon taka sa tahaw nin katiriponan:
Psalms	22	23	“Kamong may pagkatakot sa Kagurangnan , omawon nindo siya! Kamong mga aki ni Jacob, pamurawayon nindo siya! Kamong mga aki ni Israel, sambahon nindo siya!
Psalms	22	24	Huli ta dai siya nabaldi sa mga dukha, dai nalingaw kan saindang kasakitan; dai man niya sinda tinalikdan, ata ngani dinangog kan sinda mag-agrangay.”
Psalms	22	25	Sa dakulang katiriponan, oomawon taka huli kan saimong ginibo; ootobon ko an sakong mga panuga sa atubang kan mga natatakot saimo.
Psalms	22	26	Makakan an mga dukha dangan magkakabarasog. Mag-oomaw sa Kagurangnan an mga naghahanap saiya. Mabuhay logod sinda sagkod lamang!
Psalms	22	27	An mga poro kan daga makakagiromdom asin mabalik sa Kagurangnan ; an gabos na pamilya kan mga nasyon magsasamba sa saiyang atubang.
Psalms	22	28	Huli ta an Kagurangnan iyo an hade, siya an namamayo kan mga banwaan.
Psalms	22	29	Mga mapaabaw-abaw sa daga maduko sa saiyang atubang; masamba saiya gabos na linalang, na sa alpog mabalik kun mayo na nin buhay.
Psalms	22	30	Maabot na kapagarakian siya an paglilingkodan; mga tawo mabareta sainda manongod sa Kagurangnan .
Psalms	22	31	Mga tawong dai pa namumundag sasabihan: “Ilinigtas nin Kagurangnan an saiyang banwaan.”
Psalms	23	1	An Kagurangnan iyo an sakong pastor; daing ano man na magkukulang sako.
Psalms	23	2	Pinapahingalo niya ako sa mga berdeng sabsaban, asin dinadara niya ako sa mga tubig na malinaw.
Psalms	23	3	Giraray pinapakosog niya an sakong kalag. Pinapangenotan niya ako sa mga dalan nin katanosan, huli sa saiyang ngaran.
Psalms	23	4	Maski ako maglakaw sa dalan nin kadikloman, dai ako matatakot, Kagurangnan , huli ta ika sakong kaibahan. An saimong badas asin sugkod iyo sako nag-aataman.
Psalms	23	5	Nag-aandam ka nin sarong bangkete para sako sa atubang nin sakong mga kaiwal; an sakong payo linalahidan mo nin lana, an sakong kalis nagsusupay.
Psalms	23	6	Totoong an karahayan saka an pagkaherak magdadanay sako sa gabos na aldaw nin sakong buhay; mag-eerok ako sa harong nin Kagurangnan sagkod na ako may buhay.
Psalms	24	1	Sadiri nin Kagurangnan an kinaban asin an kapanoan kaiyan, an daga saka an gabos na nag-eerok diyan;
Psalms	24	2	huli ta pinatindog niya ini sa ibabaw nin kadagatan, asin pinamugtak sa ibabaw nin katubigan.
Psalms	24	3	Siisay an matukad sa bulod nin Kagurangnan ? Siisay an matindog sa banal niyang erokan?
Psalms	24	4	An tawong malinig an mga kamot asin mabini an puso, an dai nagsasamba sa mga dios-dios, an dai naggigibo nin putik na panuga.
Psalms	24	5	Aakoon niya an bendisyon hale sa Kagurangnan , asin an balos hale sa Dios nin saiyang kaligtasan.
Psalms	24	6	Siring kaini an mga tawo na naghahanap saiya, naghahanap kan lalawogon kan Dios ni Jacob.
Psalms	24	7	Magburukas kamo, O mga trangkahan! Magburukas kamo, mga kasuanoy na pintoan, tanganing makalaog an hade nin kamurawayan!
Psalms	24	8	Siisay an hadeng ini nin kamurawayan? Siya an Kagurangnan , makosog asin mapangyari; siya an Kagurangnan , mapanggana sa gera.
Psalms	24	9	Magburukas kamo, O mga trangkahan! Magburukas kamo, mga kasuanoy na pintoan, tanganing makalaog an hade nin kamurawayan!
Psalms	24	10	Siisay ining hade nin kamurawayan? An Kagurangnan nin mga hukbo—siya an hade nin kamurawayan.
Psalms	25	1	Sa saimo, Kagurangnan , iniitaas ko an sakong kalag.
Psalms	25	2	Dios ko, sa saimo ako minasarig. Dai mo ako ipasopog; hare pagtugot na tuyatuyaon ako kan sakong mga kaiwal!
Psalms	25	3	Dai madadaog an mga naglalaom saimo; alagad masosopog an minapasaluib saimo.
Psalms	25	4	Kagurangnan , tukdoan sako an saimong mga dalan; tukdoan sako an saimong mga agihan.
Psalms	25	5	Tukdoan mo akong maglakaw sa katotoohan, huli ta ika an Dios nin sakong kaligtasan; bilog na aldaw ika sakong linalaoman.
Psalms	25	6	Giromdoma, Kagurangnan , an saimong pagkaherak asin danay na pagkamoot, na ipinahiling mo poon pa kaidto.
Psalms	25	7	Lingawe an sakong mga kasalan kan ako aki pa; huli kan danay mong pagkamoot asin pagkamarahayon, Kagurangnan , ako saimong giromdomon.
Psalms	25	8	Marahay saka matanos an Kagurangnan ; kaya an mga lagalag tinutukdoan niya kan dalan na dapat lakawan.
Psalms	25	9	An mapakumbaba dinadara niya sa tamang agihan, asin pinapasabot kan saiyang kabotan.
Psalms	25	10	Pagkamoot asin kaimbodan an gabos niyang dalan, para sa mga nag-ootob kan saiyang tipan saka kabotan.
Psalms	25	11	Huli kan saimong ngaran, O Kagurangnan , patawada ako ta makuring gayo an sakong kasalan.
Psalms	25	12	Siisay an may pagkatakot sa Kagurangnan ? Tutukdoan siya nin Dios kan piling dalan na aagihan.
Psalms	25	13	Siya magigin mauswag sagkod pa man; an daga makakamtan kan saiyang kaakian.
Psalms	25	14	Mga katood nin Kagurangnan an mga may pagkatakot saiya; an saiyang tipan ipinapahayag niya sainda.
Psalms	25	15	Danay na hinihiling ko an Kagurangnan , huli ta ililikay niya ako sa pag-alaman.
Psalms	25	16	Hilingon mo ako dangan kaherakan, huli ta ako mamondo asin nasasakitan.
Psalms	25	17	Sa puso ko halea an kapurisawan; hawasa ako sa sakong mga kahandalan.
Psalms	25	18	Hilinga an sakong kahaditan asin kasakitan; patawada an gabos kong kasalan.
Psalms	25	19	Hilinga ta dakul an mga kaiwal ko; makuri an saindang kaanggotan sako.
Psalms	25	20	Ingati ako asin ligtasan; likayan ako sa kasopogan, huli ta ika an sakong pailihan.
Psalms	25	21	An sakong karahayan asin katanosan iyo logod an magligtas sako, huli ta naghahalat ako saimo.
Psalms	25	22	O Dios, an Israel ligtasan sa gabos nindang kasakitan!
Psalms	26	1	Tawan mo ako nin katanosan, Kagurangnan , huli ta ako naglakaw sa kabanalan, asin daing pagduwa-duwang nagsarig sa Kagurangnan .
Psalms	26	2	Siyasaton mo ako, Kagurangnan , asin baloa; an sakuyang puso saka isip hilinga.
Psalms	26	3	An danay mong pagkamoot nahihiling ko; ako naglalakaw na maimbod saimo.
Psalms	26	4	Dai ako nagtutukaw sa kaibahan nin mga putikon; ni sa kaibahan kan mga parasagin-sagin.
Psalms	26	5	Ikinakaongis ko an pag-iriba nin mga parakasala; minalikay ako sa mga tampalasan.
Psalms	26	6	Sakong mga kamot hinuhugasan ko sa pagpahiling na mayo ako nin kasalan; naglilibot ako sa altar sa pagsamba sa Kagurangnan ,
Psalms	26	7	mantang nag-aawit nin kapasalamatan; asin nagpapahayag kan gabos mong ngangalasan.
Psalms	26	8	Namomotan ko an saimong harong, Kagurangnan , an pinag-eerokan kan saimong kamurawayan.
Psalms	26	9	Dai ako paghalea kaiba kan mga parakasala, kaiba kan mga tawo na sa dugo napapaha;
Psalms	26	10	mga tawong gabos karatan an nakakapotan, na sa pag-ako nin suhol an toong kamot danay na andam.
Psalms	26	11	Alagad para sako, maglalakaw ako sa katanosan; ligtasan ako saka saimong kaherakan.
Psalms	26	12	Ligtas ako sa gabos na pag-alaman; sa dakulang katiriponan oomawon ko an Kagurangnan .
Psalms	27	1	An Kagurangnan iyo an sakong ilaw asin kaligtasan; siisay an sakong matatakotan? An Kagurangnan iyo an pailihan nin sakong buhay; sa kiisay ako matatakot?
Psalms	27	2	Kun salakayon ako kan mga maraot na tawo asin baloon na gadanon ako, sinda an mapapadungkal saka matutumba.
Psalms	27	3	Maski mapalibotan ako nin sarong bilog na hukbo, dai matatakot an puso ko; maski salakayon ako kan sakong mga kaiwal, padagos akong magsasarig sa Dios.
Psalms	27	4	Saro sana an hinahagad ko sa Kagurangnan ; saro sanang bagay an sakong minamawot; na ako mag-erok sa harong nin Kagurangnan sa gabos na aldaw nin sakong buhay, na mahiling ko an kagayonan nin Kagurangnan , asin magpamibi sa saiyang pinag-eerokan.
Psalms	27	5	Sa panahon nin kasakitan sasangkoban niya ako; tatagoon niya sa laog kan saiyang Templo asin ibubugtak sa ibabaw nin sarong halangkaw na gapo.
Psalms	27	6	Kaya dadaogon ko an sakong mga kaiwal na nakapalibot sako. Magdodolot ako nin mga sakripisyo sa saiyang Templo kaiba an kinurahaw nin kaogmahan; mag-aawit ako, mag-oomaw sa Kagurangnan .
Psalms	27	7	Dangoga ako, Kagurangnan , kun ako mag-apod saimo! Maherak ka asin simbaga ako!
Psalms	27	8	Kan ika magtaram, “Madya, sambahon mo ako.” Nagsimbag an puso ko, “ Kagurangnan , madolok ako.”
Psalms	27	9	Dai ka magtago sako!” Dai ka maanggot sako; hare pagsubolan an saimong sorogoon. Ika an sakong nagin tabang; hare ako pagpabayae o pagsikwalan. O Dios nin sakong kaligtasan!
Psalms	27	10	Maski bayaan ako kan sakong ama asin ina, alagad an Kagurangnan an mag-aataman sakuya.
Psalms	27	11	Tukdoan sako, Kagurangnan , an saimong dalan, asin pangenote ako sa tamang agihan, huli ta dakul an sakong mga kaiwal.
Psalms	27	12	Hare ako pagpabayae sa sakong mga kaiwal; huli ta mga putikon na saksi nagtindog tumang sako, asin minahangos sinda nin kadahasan.
Psalms	27	13	Minatubod akong mahihiling ko an pagkamarahayon nin Kagurangnan sa daga nin mga nabubuhay.
Psalms	27	14	Magsarig sa Kagurangnan . Magmaisog, pakosogon an puso. Magsarig sa Kagurangnan !
Psalms	28	1	Sa saimo, Kagurangnan , ako minaapod; hinanyoga ako, O sakuyang parasurog. Kun dai ka sako magdangog, makakaarog ako sa mga nahulog sa kalot.
Psalms	28	2	Dangoga an tingog nin sakong pakimaherak, kun nag-aapod ako saimo sa paghagad nin tabang, kun iniitaas ko an sakong mga kamot sa banal mong erokan.
Psalms	28	3	Dai mo ako pagpadusahan kaiba kan tampalasan, kaiba kan mga paragibo nin karatan, na katoninongan sa kapwa an nasa ngoso, alagad karatan an yaon sa saindang puso.
Psalms	28	4	Padusahan mo sinda kan saindang karatan, sosog sa kasalan na naginibohan. Padusahan mo sinda sosog sa saindang ginibo, balosan mo sinda siring sa maninigo.
Psalms	28	5	Buta sinda sa mga gibo nin Kagurangnan , sa mga gibo nin saiyang mga kamot; kaya rurumpagon niya sinda asin dai na papatindogon sagkod pa man.
Psalms	28	6	Pag-omawon an Kagurangnan ; ta dinangog niya an sakong pakimaherak.
Psalms	28	7	Sakong kosog asin kalasag an Kagurangnan ; puso ko siya an sinasarigan. Puso ko nag-oogma ta ako tinabangan; bilang pasalamat siya sakong inaawitan.
Psalms	28	8	An Kagurangnan kosog nin saiyang banwaan, ligtas na pailihan kan saiyang linahidan.
Psalms	28	9	Ligtasan, Kagurangnan , an saimong banwaan; an pamana mo saimong bendisyonan. Magin pastor ka ninda, atamana sinda sagkod lamang.
Psalms	29	1	Mga langitnon na linalang, itao nindo sa Kagurangnan ; kamurawayan asin kapangyarihan itao sa Kagurangnan .
Psalms	29	2	Itao sa Kagurangnan an kamurawayan nin saiyang ngaran; sambahon an Kagurangnan sa saiyang pagdatong.
Psalms	29	3	An tingog nin Kagurangnan nasa ibabaw nin katubigan; minadaguldol an Dios nin kamurawayan, an Kagurangnan , sa ibabaw nin mga katubigan.
Psalms	29	4	Mapangyari an tingog nin Kagurangnan , an tingog nin Kagurangnan pano nin kamurawayan.
Psalms	29	5	Mga sedro binabari kan tingog nin Kagurangnan ; mga sedro nin Lebanon binabari nin Kagurangnan .
Psalms	29	6	Pinapalukso niya an kabukidan nin Lebanon siring sa ogbon na baka; siring sa torilyong baka an Bukid nin Hermon.
Psalms	29	7	An tingog nin Kagurangnan nakakapaluwas nin mga kikilat.
Psalms	29	8	An tingog nin Kagurangnan nakakapalinog kan desyerto; an Kagurangnan nakakapalinog kan desyerto nin Kades.
Psalms	29	9	An tingog nin Kagurangnan nakakatanyog kan mga hamurawon; nakakaparakdag kan mga dahon sa kadlagan; asin sa saiyang Templo an gabos nagkukurahaw, “Kamurawayan!”
Psalms	29	10	An baha pinaghahadean nin Kagurangnan . An Kagurangnan hade sagkod pa man.
Psalms	29	11	Kosog itao logod nin Kagurangnan sa saiyang banwaan! Bendisyonan logod niya sinda nin katoninongan!
Psalms	3	1	Kadakul kan sakong mga kaiwal, Kagurangnan ; dakul an minabangon tumang sako!
Psalms	3	2	Dakul an minasabi manongod sako: “Dai siya tatabangan nin Dios.”
Psalms	3	3	Alagad ika, Kagurangnan , an sakong kalasag; sakuyang kamurawayan asin kagtao nin kosog.
Psalms	3	4	Minaagrangay ako nin makosog sa Kagurangnan ; minasimbag siya hale sa saiyang banal na bulod.
Psalms	3	5	Minahigda ako asin minatorog; giraray minabangon huli sa pangataman nin Kagurangnan .
Psalms	3	6	Dai ako matatakot sa rinibong mga kaiwal, na nakapalibot tumang sako.
Psalms	3	7	Bumangon ka, Kagurangnan ! Ligtasan ako, O sakuyang Dios! Sinasampaling mo an mga kaiwal, rinoronot mo an mga ngipon kan mga maraot.
Psalms	3	8	An kaligtasan hale sa Kagurangnan ; bendisyonan mo logod an saimong banwaan.
Psalms	30	1	Oomawon taka, Kagurangnan , huli ta ilinigtas mo ako asin dai mo itinugot na pagngisihan ako kan sakong mga kaiwal.
Psalms	30	2	Nag-agrangay ako saimo, Kagurangnan na sakong Dios, asin binolong mo ako;
Psalms	30	3	dai mo ako itinugot na magadan; binuhay mo ako liwat hale sa daga nin mga gadan.
Psalms	30	4	Mag-awit nin mga pag-omaw sa Kagurangnan , kamo gabos na banal, asin magpasalamat kamo sa banal niyang ngaran.
Psalms	30	5	Minaagi sana an saiyang kaanggotan, alagad an saiyang karahayan sagkod lamang. Pwedeng magbulos an luha sa pagkabanggi, alagad an kaogmahan minadatong sa pagkaaga.
Psalms	30	6	Sa sakong kauswagan, nagsaboot ako, “Dai nanggad ako matatanyog.”
Psalms	30	7	Sa pagkamarahayon mo, Kagurangnan ; pinatindog mo ako siring sa sarong makosog na bukid. Alagad tinagoan mo ako; asin natakot ako.
Psalms	30	8	Nag-apod ako saimo, Kagurangnan ; naghagad ako kan saimong tabang:
Psalms	30	9	“Anong pakinabang mo kun ako magadan, kun ako maghilig sa lulubngan? Oomawon ka daw kan alpog? Ikakabalangibog daw kaini an saimong pagkamaimbod?
Psalms	30	10	Dangoga ako, Kagurangnan , asin maherak ka sako! Kagurangnan , tabangan mo ako!”
Psalms	30	11	An sakong kamondoan sinanglean mo nin pagsayaw; hinale mo an sakong pagmondo asin hinagkosan mo ako nin kaogmahan.
Psalms	30	12	Kaya dai ako maontok; mag-aawit ako nin pag-omaw saimo. Kagurangnan kong Dios, magpapasalamat ako saimo sagkod pa man.
Psalms	31	1	Sa saimo, Kagurangnan , minahanap ako nin pailihan; hare nanggad ako pagpasopogan; sa saimong katanosan ako ligtasan!
Psalms	31	2	Dangoga ako asin tolos ligtasan! Ika logod an magin gapo kong pailihan, pusog na bantayan na maligtas sako.
Psalms	31	3	Ika an sakong gapo asin bantayan; huli kan saimong ngaran, pangenotan mo ako asin giyahan.
Psalms	31	4	Likayan ako sa litag na inandam para sako, huli ta ika an pailihan ko.
Psalms	31	5	Sa saimong kamot dusay ko an sakong espiritu; Kagurangnan , maimbod na Dios, ako tinubos mo.
Psalms	31	6	Anggot ka sa mga nagsasamba sa mga dios-dios; alagad sa saimo ako minasarig, Kagurangnan .
Psalms	31	7	Mag-oogma ako huli kan danay mong pagkamoot, huli ta nahiling mo an sakong kasakitan, nasabotan mo an sakong mga kahorasaan.
Psalms	31	8	Dai mo ako itinao sa sakong mga kaiwal, kundi an bitis ko pinamugtak mo sa mahiwas na lugar.
Psalms	31	9	Kaheraki ako, Kagurangnan , ta ako nasa kasakitan. Sa kahihibi an mata ko napapagal, sakong kalag saka hawak siring man.
Psalms	31	10	Natatapos an buhay ko sa kamondoan, nauubos an mga taon ko sa inagrangay. Nawawara an kosog ko sa kasakitan, asin nasasayang an gabos kong tolang.
Psalms	31	11	Para sa sakong mga kaiwal ako sarong ngingisihan; sa sakong mga kataed, ako sarong bagay na katatakotan. Mga kamidbid ko natatakot sako, mga nasabat ko sa dalan nagdudulag sako.
Psalms	31	12	Siring sa gadan, mayo na sakong nakakagiromdom, arog ako sa sarong bagay na itinapok.
Psalms	31	13	Nadangog ko an hinghing kan kadaklan; nin takot ako napapalibotan. Boronyog na nag-iisip sinda tumang sako, nagpaplano nin paggadan sako.
Psalms	31	14	Alagad sa saimo ako minasarig, Kagurangnan ; ako minasabi, “Ika an sakuyang Dios.”
Psalms	31	15	An buhay ko nasa kamot mo; sa mga kaiwal ligtasan ako, asin sa mga nagpapasakit sako.
Psalms	31	16	Hilingon mo nin pagkaherak an sorogoon mo; sa danay mong pagkamoot ligtasan ako.
Psalms	31	17	Hare ako pagpasopogan, Kagurangnan , huli ta sa saimo ako minaagrangay. Magkasoropog logod an mga tampalasan; daing ribok na makaduman sinda sa Sheol.
Psalms	31	18	An ngoso kan mga putikon saimong serahan, ta sa kaanggotan asin sa kapaabaw-abawan, tumang sa matanos sinda nagtataram.
Psalms	31	19	Dakula an pagkamarahayon mo sa mga may pagkatakot saimo, sa mga minasarig saimo. Ini ipinahiling mo sa atubang nin mga tawo.
Psalms	31	20	Sa hilom mong lugar, itinatago mo sinda sa mga huma nin mga tawo. Dinadara mo sinda sa ligtas na lugar, harayo sa mararang dila kan mga kaiwal.
Psalms	31	21	Pag-omawon an Kagurangnan ! Makangangalas na ipinahiling niya sako an danay niyang pagkamoot, kan ako sinalakay siring sa syudad na napapalibotan.
Psalms	31	22	Nagsaboot ako sa kahandalan, “Napapaharayo ako sa saiyang atubang.” Alagad dinangog niya an sakong inagrangay, kan ako maghagad saiya nin tabang.
Psalms	31	23	Kamong mga banal, kamotan nindo an Kagurangnan ! An mga maimbod saiyang inaataman, alagad pinapadusahan an mapaabaw-abaw.
Psalms	31	24	Pagmakosog kamo; pasariga an saindong boot, kamo gabos na naglalaom sa Kagurangnan .
Psalms	32	1	Paladan an tawong pinatawad na an mga kasalan, an tawong napara na an kalapasan.
Psalms	32	2	Paladan an tawong dai sinasala nin Kagurangnan , an tawong mayo nin daya.
Psalms	32	3	Kan dai ko ikinumpisal an sakong mga kasalan, napagal ako nin marahay, huli sa bilog na aldaw kong pag-agrangay.
Psalms	32	4	Aldaw-banggi mo akong pinadusahan, Kagurangnan ; an sakong kosog naalang siring sa ambon na pinamara kan init nin aldaw.
Psalms	32	5	Dangan nagkumpisal ako kan sakong kasalan saimo; dai ko tinago an mga sala kong gibo. Nagsabi ako, “Ikukumpisal ko an sakong mga kasalan sa Kagurangnan,” asin pinatawad mo an gabos kong kalapasan.
Psalms	32	6	Kaya kaipuhan mamibi saimo an gabos na tawong maimbod saimo sa panahon nin pangangaipo; kun mag-abot an sarong dakulang baha nin kasakitan, dai iyan makakaabot sainda.
Psalms	32	7	Ika an sakong lugar na tagoan; iliniligtas mo ako sa kasakitan. Makosog akong nag-aawit kan saimong kaligtasan, huli ta ako saimong iniingatan.
Psalms	32	8	Nagtaram an Kagurangnan , “Itutukdo ko saimo an dalan na saimong lalakawan; babantayan taka asin huhulitan.
Psalms	32	9	Dai mo pag-arogon an sarong kabayo o sarong mula, na mayo nin pakasabot, na kaipuhan bugtakan nin busal saka renda tanganing magsunod.”
Psalms	32	10	Kadakul an titioson kan mga maraot, alagad an danay na pagkamoot nakapalibot sa mga tawong nagsasarig sa Kagurangnan .
Psalms	32	11	Mag-ogma kamo sa Kagurangnan maggayagaya kamong mga matanos. Magkurahaw kamo sa kaogmahan, kamong mga nagkukuyog saiya!
Psalms	33	1	Kamo gabos na matanos, mag-ogma sa Kagurangnan ; kamong mga makinuyog-kuyog, omawon nindo siya.
Psalms	33	2	Omawon nindo an Kagurangnan sa paagi nin lira, awitan siya sa paagi nin may sampolong kwerdas na arpa.
Psalms	33	3	Sarong bagong awit awiton nindo saiya, tugtogon nin mahusay an arpa, asin kumurahaw sa kaogmahan!
Psalms	33	4	Huli ta totoo an mga tataramon nin Kagurangnan ; an gabos niyang gibo masasarigan.
Psalms	33	5	An Kagurangnan namomoot sa katanosan asin sa hustisya; an daga pano kan danay niyang pagkamoot.
Psalms	33	6	Sa pagboot nin Kagurangnan , nalalang an kalangitan, an aldaw, an bulan asin an mga bitoon huli kan saiyang tataramon.
Psalms	33	7	An gabos na dagat tinipon niya sa sarong lugar; an mga kaladman linaom niya sa mga sarayan.
Psalms	33	8	An bilog na daga matakot sa Kagurangnan ; matakot saiya an gabos na nag-eerok sa kinaban!
Psalms	33	9	Kan magtaram siya, nahaman an kinaban; sa saiyang pagboot, nalalang an gabos.
Psalms	33	10	Linalaglag nin Kagurangnan an mukna kan mga nasyon; rinaraot niya an mga plano kan mga banwaan.
Psalms	33	11	Alagad an saiyang mukna magdadanay sagkod lamang; an saiyang mga kaisipan dai nin kataposan.
Psalms	33	12	Paladan an nasyon na an Dios iyo an Kagurangnan , an banwaan na saiyang pinili bilang pamana niya.
Psalms	33	13	Hale sa langit minadungaw an Kagurangnan , asin hinihiling an gabos na katawohan.
Psalms	33	14	Hale sa trono na saiyang natutukawan, an gabos na nag-eerok sa daga saiyang minamasdan;
Psalms	33	15	siya an kaggibo kan puso ninda gabos, asin aram niya an gabos nindang gibo.
Psalms	33	16	An hade dai ikinakaligtas kan saiyang makosog na hukbo; an soldados, kan saiyang dakulang kosog.
Psalms	33	17	An mga kabayong panggera dai malalaoman tanganing manggana; dai makakatabang sa pagligtas an kosog ninda.
Psalms	33	18	Binabantayan nin Kagurangnan an mga natatakot saiya, an mga naglalaom sa danay niyang pagkamoot.
Psalms	33	19	Iliniligtas niya sinda sa kagadanan; sa panahon nin gutom sinda saiyang binubuhay.
Psalms	33	20	An samong kalag naglalaom sa Kagurangnan ; siya an samong kalasag asin tabang.
Psalms	33	21	Naoogma kami huli saiya; nananarig kami sa banal niyang ngaran.
Psalms	33	22	Mapasamuya logod an danay mong pagkamoot, Kagurangnan , mantang ika an samong linalaoman.
Psalms	34	1	Danay akong magpapasalamat sa Kagurangnan ; dai ako maontok sa pag-omaw saiya.
Psalms	34	2	An sakong kalag mag-oogma sa Kagurangnan ; magdangog logod asin mag-ogma an mga nasasakitan.
Psalms	34	3	Ipagrukyaw nyato an Kagurangnan ; sarabay tang ipagrukyaw an saiyang ngaran!
Psalms	34	4	Namibi ako sa Kagurangnan , asin sinimbag niya ako; ilinigtas niya ako sa gabos kong katakotan.
Psalms	34	5	Maghiling saiya asin magin maogma; tanganing dai masopog an saindang lalawogon.
Psalms	34	6	Minaapod an dukha, asin sinisimbag nin Kagurangnan ; iliniligtas niya sa gabos na kasakitan.
Psalms	34	7	An mga natatakot sa Kagurangnan binabantayan kan anghel niya, asin iliniligtas sinda sa pag-alaman.
Psalms	34	8	Aramon nindo kun gurano karahay an Kagurangnan . Paladan an nagpapaili sa saiya.
Psalms	34	9	Matakot kamo sa Kagurangnan , kamo gabos na banal, huli ta an mga natatakot saiya igwa kan gabos nindang kaipuhan.
Psalms	34	10	Maski an mga leon nagugutom sa kakulangan nin pagkakan, alagad an nagkukuyog sa Kagurangnan dai pagkukulangon nin mga marahay na bagay.
Psalms	34	11	Madya kamo, mga aki, dangoga ako, asin tutukdoan ko kamo kan pagkatakot sa Kagurangnan .
Psalms	34	12	Boot nindong mabuhay sa kaogmahan? Mawot nindo an halawig na buhay asin kaogmahan?
Psalms	34	13	Pugolan nindo an saindong dila sa pagtaram nin karatan, asin an saindong ngoso sa pagtaram nin kaputikan.
Psalms	34	14	Talikdan an karatan asin maggibo nin karahayan; hingowahon na makamtan an katoninongan.
Psalms	34	15	Binabantayan nin Kagurangnan an mga matanos asin dinadangog niya an saindang inagrangay;
Psalms	34	16	alagad saiyang kinakalaban an mga naggigibo nin karatan, tanganing kun sinda magadan, dai na magiromdoman.
Psalms	34	17	Kun minaagrangay an mga matanos, dinadangog nin Kagurangnan ; iliniligtas niya sinda sa gabos nindang kasakitan.
Psalms	34	18	Harani an Kagurangnan sa mga nagmomondo; iliniligtas niya an mga nawaraan nin paglaom.
Psalms	34	19	Kadakul an tinitios kan matanos, alagad iliniligtas siya nin Kagurangnan sa mga iyan gabos.
Psalms	34	20	Iniingatan nin Kagurangnan an gabos niyang tolang; mayong nababari maski saro kaiyan.
Psalms	34	21	Karatan an magadan sa maraot; papadusahan an mga anggot sa matanos.
Psalms	34	22	Tutuboson nin Kagurangnan an saiyang banwaan; an mga minapaili saiya dai papadusahan.
Psalms	35	1	Iwalon mo Kagurangnan , an mga nakikiiwal sako; labanan mo an mga nakikilaban sako.
Psalms	35	2	An saimong kalasag asin armas kuahon mo, asin madya, tabangan mo ako.
Psalms	35	3	Andama an saimong garod saka patok, tumang sa mga naglalamag sako. An kalag ko saimong taraman, “Ako an saimong kaligtasan!”
Psalms	35	4	Mapano logod nin sopog asin disonra an mga nagmamawot kan sakong kagadanan! Magsiribog logod asin magkarilibong an mga nagpaplano sako nin karatan!
Psalms	35	5	Magin arog logod sinda sa ata na ipinapadpad kan doros, mantang linalamag sinda kan anghel nin Kagurangnan !
Psalms	35	6	Magin madiklom saka mahalnas logod an saindang agihan, mantang pinapadusahan sinda kan anghel nin Kagurangnan !
Psalms	35	7	Mayong dahelan na nagbugtak sinda nin siod para sako; mayong dahelan na nagkalot sinda sa pagdakop sako.
Psalms	35	8	Bigla logod na dumatong sainda an karatan, madakop sa siod na saindang tinahoban, mahulog sa kalot na saindang inandam.
Psalms	35	9	Dangan mag-oogma ako sa Kagurangnan , mag-oogma sa saiyang kaligtasan.
Psalms	35	10	Masarabi an sakong mga tolang, “Siisay an makakaarog saimo, Kagurangnan ? Iliniligtas mo an mga maluya, sa mga mas makosog sainda; an mga dukha, sa nang-aapi sainda.”
Psalms	35	11	Putikon na mga saksi an minaatubang, sa paghapot kan mga dai ko naaaraman.
Psalms	35	12	Karatan an balos ninda sa karahayan; an sakuyang kalag nawawaran nin paglaom.
Psalms	35	13	Alagad kan sinda naghelang, ako nagmondo; nagsakripisyo ako huli sa pag-ayuno; namibi na duko an sakuyang payo,
Psalms	35	14	na garo namimibi para sa tugang o katood; naglilibot na nagmomondo, na garo para sa ina ko.
Psalms	35	15	Alagad kan ako madapa, sinda nag-orogma, sa pag-olog-olog sako nagtiripon sinda. Mga dayuhan naghampak sako, daing ontok na nagpakaraot sako.
Psalms	35	16	Padagos na tinuya-tuya ninda ako; mga ngipon pinaparagot ninda tumang sako.
Psalms	35	17	Sagkod nuarin ka magmamasid sana, Kagurangnan ? Ligtasan ako sa saindang mga pagsalakay; sa mga leon na ini, ligtasan an sakong buhay!
Psalms	35	18	Dangan magpapasalamat ako saimo sa dakulang katiriponan; mag-oomaw ako saimo sa saindang atubang.
Psalms	35	19	Hare pagtugot na ako pagngisihan kan sakong mga putikon na kaiwal. Hare pagtugot na magkiriyat-kiyatan an mga anggot sako na mayong dahelan.
Psalms	35	20	Habo sinda kan katoninongan; ata ngani nag-iisip nin pagdaya sa mga matoninong sa daga.
Psalms	35	21	Buka an ngoso, minapahayag sinda tumang sako, “Totoo! Totoo! Nahiling mi na ika an naggibo.”
Psalms	35	22	Alagad, Kagurangnan , nahiling mo; dai ka mag-alo! Kagurangnan , dai ka magharayo sako!
Psalms	35	23	Magmata ka, Kagurangnan , sa pagsurog sako; bumangon ka, sakuyang Dios, sa pagtabang sako.
Psalms	35	24	O Dios, matanos na Kagurangnan , ipahayag mo an sakong katanosan; hare pagtugot na ako pagngisihan kan sakong mga kaiwal.
Psalms	35	25	Hare pagtugot na sinda magsaboot, “Naotob na an samong minamawot!” Hare pagtugot na sinda magsabi, “Nawara na siya sa atubangan mi!”
Psalms	35	26	Magkasoropog logod asin magkarilibong an mga nag-oogma sa sakong kasakitan. Mapano logod nin sopog asin disonra an mga mapaabaw-abaw sa sakong atubang.
Psalms	35	27	Tugotan mong magkurahaw sa kaogmahan an mga nagmamawot kan sakong kaligtasan, asin nagpapahayag sagkod pa man, “Dakula an Kagurangnan , na nawiwili sa kauswagan kan saiyang oripon!”
Psalms	35	28	Dangan ipapahayag ko an saimong katanosan asin kaomawan sa bilog na aldaw.
Psalms	36	1	An kasalan nagtataram sa tawong maraot sa kairaroman nin saiyang puso; mayo nin pagkatakot sa Dios sa saiyang mga mata.
Psalms	36	2	Huli ta inoomaw niya an saiyang sadiri; naghohona na dai maaaraman nin Dios an saiyang kasalan asin dai kaoongisan.
Psalms	36	3	An saiyang ngoso pano nin karatan asin kaputikan; mayo na siyang gibong tama asin marahay.
Psalms	36	4	Minamukna siya nin maraot sa saiyang higdaan; mayo na saiya maski anong karahayan, dai siya minasayuma sa anoman na karatan.
Psalms	36	5	Kagurangnan , an danay mong pagkamoot nakakaabot sa kalangitan; an saimong pagkamaimbod nakakaabot sa kapanganoronan.
Psalms	36	6	Arog sa kabukidan nin Dios an saimong katanosan; an saimong mga paghukom arog sa dakulang kairaroman. Tawo asin hayop saimong inaataman.
Psalms	36	7	Mahalaga, O Dios, an danay mong pagkamoot! An mga aki nin tawo minapaili sa lindong kan saimong mga pakpak.
Psalms	36	8	Nagpipyesta sinda sa dakul na pagkakan sa saimong harong; pinapainom mo sinda sa salog nin saimong pagkamarahayon.
Psalms	36	9	Huli ta yaon saimo an burabod nin buhay, asin sa liwanag mo kami nakakahiling nin kaliwanagan.
Psalms	36	10	Padagos mong kamotan an mga nakakamidbid saimo, asin ligtasan an mga matanos an puso.
Psalms	36	11	Hare pagtugot na salakayon ako kan mapaabaw-abaw, o mapadulag ako kan mga tampalasan.
Psalms	36	12	Hilinga an kamugtakan kan mga tampalasan; nagkapurukan sinda, dai nakakabangon man lamang.
Psalms	37	1	Dai ka mahadit huli kan tampalasan; dai ka maara sa mga naggigibo nin karatan.
Psalms	37	2	Arog kan doot, tolos sindang mapapara; maluluyos sinda arog sa mga tinanom.
Psalms	37	3	Magsarig ka sa Kagurangnan asin maggibo nin matanos; tanganing mag-erok ka sa daga, asin magin ligtas.
Psalms	37	4	Hanapa an saimong kaogmahan sa Kagurangnan , asin itatao niya saimo an minamawot nin saimong puso.
Psalms	37	5	Idusay mo an saimong sadiri sa Kagurangnan ; magsarig saiya, asin ika saiyang tatabangan.
Psalms	37	6	Papaliwanagon niya an saimong katanosan arog kan liwanag sa kaodtohan nin aldaw.
Psalms	37	7	Magtoninong ka asin maghalat sa Kagurangnan ; dai ka mapurisaw kan mga maginhawa an buhay, sa mga tawong nangyayari an mawot na karatan.
Psalms	37	8	Likayan mo an kahaditan o an kaanggotan; nagdadara iyan nin kasakitan.
Psalms	37	9	An daga masasadirihan kan mga nagsasarig sa Kagurangnan ; alagad an mga maraot papahaleon duman.
Psalms	37	10	Dai mahahaloy mapapara an maraot; maski hanapon mo siya sa saiyang lugar, mayo siya duman;
Psalms	37	11	alagad an daga masasadirihan kan mahuyo; mamumuhay siya sa kauswagan asin katoninongan.
Psalms	37	12	An tampalasan magmamawot nin maraot tumang sa matanos; pinaparagot niya an ngipon tumang saiya.
Psalms	37	13	Alagad nginingisihan nin Kagurangnan an mga maraot na tawo, huli ta aram niyang madali na sindang magadan.
Psalms	37	14	Hinuhugkot kan tampalasan an saindang mga espada asin binibingat an saindang mga pana, tanganing gadanon an mga dukha asin daing sukat; tanganing gadanon an mga naggigibo nin matanos.
Psalms	37	15	Alagad magagadan sinda sa sainda man sanang espada, asin magkakabarari an saindang mga pana.
Psalms	37	16	Orog na mahalaga an kadikit na sadiri nin matanos, ki sa kayamanan nin dakul na maraot;
Psalms	37	17	huli ta hahaleon nin Kagurangnan an kosog kan mga maraot, alagad iingatan niya an mga matanos.
Psalms	37	18	Aram nin Kagurangnan an mga aldaw kan mga mayo nin sala; sagkod pa man dai mawawara an saindang pamana.
Psalms	37	19	Dai sinda magtitios sa panahon nin kasakitan; sa panahon nin gutom igwa sinda nin pagkakan.
Psalms	37	20	Alagad an mga maraot magagadan; mapapara arog sa mga burak sa kaawagan an mga kaiwal nin Kagurangnan ; siring sa aso, mawawara sinda.
Psalms	37	21	Minautang an maraot na tawo asin dai na minabayad, alagad maugayon an matanos asin matinao.
Psalms	37	22	An mga benendisyonan nin Kagurangnan an makakasadiri kan daga, alagad an saiyang mga minaldisyon magkakagaradan.
Psalms	37	23	An tawo pinapangenotan nin Kagurangnan sa saiyang paglakaw; asin inaataman niya an saiyang nawiwilihan.
Psalms	37	24	Kun siya matumba, dai siya mahahaloy diyan, huli ta babangonon siya nin Kagurangnan .
Psalms	37	25	Aki pa ako kaidto, asin ngunyan gurang na; alagad dai ko pa nahiling na pinabayaan nin Kagurangnan an matanos na tawo o na an saiyang mga aki nakilimos nin tinapay.
Psalms	37	26	Sa gabos na panahon siya nagtatao asin nagpapasubli sa ibang tawo, asin nagigin mga bendisyon an saiyang mga aki.
Psalms	37	27	Talikodan an karatan asin maggibo nin karahayan, tanganing padagos na mag-erok sa daga an saindong kapagarakian.
Psalms	37	28	Namomotan nin Kagurangnan an katanosan; dai niya papabayaan an saiyang mga banal. Aatamanon niya sinda sagkod lamang, alagad papahaleon sa daga an mga aki kan tampalasan.
Psalms	37	29	Masasadirihan kan mga matanos an daga asin mag-eerok sinda duman sagkod lamang.
Psalms	37	30	An ngoso nin matanos nagtataram nin kadonongan, asin an saiyang dila nagsasabi nin katanosan.
Psalms	37	31	An togon nin saiyang Dios yaon sa saiyang puso; dai siya nadadalinas sa saiyang paglakaw.
Psalms	37	32	Minamasdan kan maraot an tawong matanos asin hinihingowang magadan;
Psalms	37	33	alagad dai siya papabayaan nin Kagurangnan sa kapangyarihan nin saiyang kaiwal; o tugotan siyang masilotan kun darahon sa hukoman.
Psalms	37	34	Maglaom sa Kagurangnan , asin kuyoga an saiyang kabotan; ilalangkaw ka niya huli sa pagtao saimo kan daga, asin mahihiling mo an pagkaronot kan tampalasan.
Psalms	37	35	Nakahiling ako nin maraot na tawo na sarong tirano; luminangkaw siya siring sa sedro nin Lebanon.
Psalms	37	36	Nag-agi ako giraray, asin mayo na siya duman; hinanap ko siya, alagad dai ko siya nakua.
Psalms	37	37	Masdan mo an marahay na tawo, asin hilinga an matanos; an matoninong na tawo igwa nin kapagarakian.
Psalms	37	38	Alagad nagagadan an gabos na makasalan, asin nawawara an saindang kapagarakian.
Psalms	37	39	Hale sa Kagurangnan an kaligtasan nin mga matanos; siya an saindang pailihan sa panahon nin kasakitan.
Psalms	37	40	Tinatabangan niya sinda asin iliniligtas; iliniligtas niya sa mga maraot na tawo, huli ta saiya sinda minapaili.
Psalms	38	1	Kagurangnan , dai mo ako pagtuyawon sa saimong kaanggotan ni pagsilotan sa saimong labi-labing kaanggotan!
Psalms	38	2	Huli ta linugad mo ako kan saimong mga pana; hinampak mo ako kan saimong kamot.
Psalms	38	3	An sakong hawak mayo nin karahayan huli kan saimong kaanggotan. Mayo nin karahayan an sakong mga tolang, huli kan sakuyang mga kasalan.
Psalms	38	4	Huli ta nalalamos ako kan sakong mga kasalan; sarong kargang magabat para sako.
Psalms	38	5	Nagbabata asin naglalapa an sakong mga lugad huli kan sakong kalolongan.
Psalms	38	6	Nagkaburuktok ako asin nagkadarapa, bilog na aldaw puso ko nagluluha.
Psalms	38	7	An sakong hawak nagkakalayo sa kalentura, asin mayong nakukuang ginhawa.
Psalms	38	8	Ako pinanluluya, talagang pagal na; nag-aagrangay huli ta an puso nahohorasa.
Psalms	38	9	Kagurangnan , aram mo an sakong mga kamawotan; nadadangog mo an gabos kong inagrangay.
Psalms	38	10	Puso ko nagkukurabkutab, ako pinanluluya; mayo na an liwanag kan sakong mga mata.
Psalms	38	11	Minarayo sako mga katood saka kataed, huli kan sakong mga lugad; dai minadolok maski sadiri kong pamilya.
Psalms	38	12	Mga litag ibinubugtak kan mga boot sakong gumadan, an mga boot magkulog sako nagsasabi nin karatan; sa maghapon, an pagpasaluib sako iyo an kamawotan.
Psalms	38	13	Ako arog kan bongog na dai nakakadangog; arog kan pola na dai nakakataram.
Psalms	38	14	Kabaing ako sa dai nakakadangog; asin sa tawong dai nakakasagwe an ngoso.
Psalms	38	15	Alagad ika, Kagurangnan , an sakong linalaoman; ika, Kagurangnan kong Dios, an matao nin kasimbagan.
Psalms	38	16	Ako namimibi, “Hare pagtugot na mag-ogma an sakong mga kaiwal, asin maghambog sa sakong pagkapadungkal!”
Psalms	38	17	Madali na akong matumba, asin an kulog danay kong namamatean.
Psalms	38	18	Ikinukumpisal ko an sakong mga kasalan; ini sakuyang pinagsosolsolan.
Psalms	38	19	Makokosog an sakong mga kalaban; dakul an anggot sako na mayo nin dahelan.
Psalms	38	20	An mga minabalos nin karatan para sa karahayan sakong kaiwal, huli ta mawot ko an karahayan.
Psalms	38	21	Hare ako pagpabayae, Kagurangnan ; hare pagharayo, O sakuyang Dios!
Psalms	38	22	Paghumare sa pagtabang sako, O Kagurangnan , sakuyang kaligtasan!
Psalms	39	1	Ako nagsabi, “Mamaanan ko an sakong mga gawe, tanganing dai magkasala an sakuyang dila. Pupugolon ko an sakuyang ngoso, mantang an mga maraot nasa atubang ko.”
Psalms	39	2	Siring sa pola, ako nag-alo, nasayang an pagtoninong ko; nag-orog logod an kasakitan ko,
Psalms	39	3	asin nag-init sa kahandalan an sakuyang puso. Orog na naglaad, kan horophoropon ko; dangan nagpahayag an sakuyang ngoso:
Psalms	39	4	“ Kagurangnan , sagkod nuarin ako mabubuhay? Nuarin ako magagadan? Paaramon mo ako kan kataposan nin sakuyang buhay.”
Psalms	39	5	Ginibo mong halipot an sakuyang mga aldaw; sa mata mo mayong halaga an sakong buhay. Totoong an tawo kabaing sana sa sarong hinangos;
Psalms	39	6	totoong an tawo arog sana sa sarong anino. Mayo nin halaga an saiyang mga gibo; mga sinaray niyang yaman dai niya aram kun siisay an makinabang.
Psalms	39	7	Kagurangnan , ano an sakuyang hahalaton? Ika nanggad sana an sakong paglaom.
Psalms	39	8	Ligtasan ako sa sakong mga kasalan, hare pagtugot na pagngisihan ako kan mga lolong.
Psalms	39	9	Dai ako magirong, dai ako mataram; huli ta ika an kaggibo kaiyan.
Psalms	39	10	Dai mo na ako pagpadusahan; sa saimong paghampak ako magagadan.
Psalms	39	11	An kasalan nin tawo pinapadusahan mo huli sa pagsagwe mo. Siring sa sarong bokbok rinaraot mo an mahalaga para saiya. Totoong an tawo kabaing sa sarong hinangos.
Psalms	39	12	Hinanyoga an sakuyang pamibi, Kagurangnan , asin dangoga an sakuyang inagrangay; kun ako maghibi dumolok ka sa pagtabang. Ako saro sanang bisita, sarong dayuhan, arog kan sakong mga ginikanan.
Psalms	39	13	Magtalikod ka sako, tanganing magkaigwa ako nin kaogmahan, bago ako maghale asin mawara sagkod lamang.
Psalms	4	1	Simbaga ako kun ako mag-apod, O Dios, sakuyang katanosan! Tinabangan mo ako kan ako nasa kasakitan. Kaheraki ako ngunyan asin dangoga an sakong pamibi.
Psalms	4	2	Sagkod nuarin nindo ako sosopogon, O mga tawo? Sagkod nuarin nindo mamomotan an mayong halaga, asin hahanapon an kaputikan?
Psalms	4	3	Giromdoma na pinili nin Kagurangnan para saiya an mga banal; dinadangog ako nin Kagurangnan kun siya sakong inaapodan.
Psalms	4	4	Matakot kamo saiya asin dai magkasala; sa katoninongan maghorophorop kamo sa saindong mga higdaan.
Psalms	4	5	Magdolot nin maninigong mga atang, asin magsarig kamo sa Kagurangnan .
Psalms	4	6	Dakul an nagsasabi, “Makahiling logod kami nin mga karahayan! Hilinga kami na may pagkaherak, O Kagurangnan !”
Psalms	4	7	Itinao mo sakuya an dakulang kaogmahan labi pa kan ogma na saindang namatean kan dakul na arak saka trigo an saindang nakamtan.
Psalms	4	8	Sa katoninongan ako mahigda dangan matorog; huli ta ika sana, O Kagurangnan , an minapaerok sako sa katiwasayan.
Psalms	40	1	Maigot akong naglaom sa Kagurangnan ; kinilingan niya ako asin dinangog an sakong inagrangay.
Psalms	40	2	Hinawas niya ako sa makatakot na kutkot; hale sa hararom na laboy. Mga bitis ko pinamugtak niya sa gapo; mga lakad ko saiyang pinakosog.
Psalms	40	3	Bagong awit itinukdo niya sako, sarong awit nin pag-omaw sa satuyang Dios. Dakul an makakahiling saka matatakot, asin magsasarig sinda sa Kagurangnan .
Psalms	40	4	Paladan an tawo na nagsasarig sa Kagurangnan , na dai minaapil sa mapaabaw-abaw, sa mga nagsasamba sa mga dios-dios.
Psalms	40	5	Dakul na ngangalasan an ginibo mo para samo, O Kagurangnan , na samuyang Dios; mayo nin makakaarog saimo! Magayon an mga plano mo para samo. Kun ako mangahas na ipahayag iyan gabos, sa kadaklan dai ko mauubos!
Psalms	40	6	Mga sakripisyo saka atang dai mo minamawot; alagad ako tinatawan mo nin pakadangog. Dai mo hinahagad an tinutong na atang, ni an dolot para sa kasalan.
Psalms	40	7	Dangan ako nagsabi, “Uya ako; mga katukdoan mo para sako nasusurat sa libro.
Psalms	40	8	O Dios ko, naoogma ako sa pag-otob kan kabotan mo; an saimong togon rimpos ko sa sakuyang puso.”
Psalms	40	9	Kagurangnan , sa katiriponan kan saimong banwaan, ipinahayag ko an marahay na bareta nin kaligtasan. Aram mong dai ako maontok sa pagrukyaw kaiyan.
Psalms	40	10	An bareta nin kaligtasan dai ko tinago para sa sako lamang; ibinareta ko an saimong pagkamaimbod asin kaligtasan! Dai ko tinago sa katiriponan an danay mong pagkamoot asin pagkamaimbod.
Psalms	40	11	Hare pagsayumahan sako an saimong pagkaherak, Kagurangnan . Ingatan logod ako kan saimong pagkamaimbod asin danay na pagkamoot.
Psalms	40	12	Napapalibotan ako nin dai mabilang na karatan. Inabot na ako kan sakong mga kasalan, asin dai na ako nakakamaan. Mas dakul sinda ki sa buhok kan sakong payo, kaya pinanluluya an sakong puso.
Psalms	40	13	Kagurangnan , ligtasan ako! Kagurangnan , paghumare sa pagtabang sako!
Psalms	40	14	Magkasoropog logod asin magkarilibong an mga nagmamawot na gumadan sako. Magsiribog logod asin masopogan an mga nagmamawot na ako makulogan.
Psalms	40	15	Mamungnan logod huli sa kasopogan an mga nagtutuyatuya sako.
Psalms	40	16	Alagad mag-ogma logod saka maggayagaya an gabos na naghahanap saimo. An mga nagpapahalaga kan saimong kaligtasan danay logod na magsabi, “Dakula an Kagurangnan !”
Psalms	40	17	Maluya ako saka dukha, Kagurangnan , alagad dai mo linilingawan. Ika an sakuyang tabang asin paraligtas; hare paghaloy, O sakuyang Dios!
Psalms	41	1	Paladan an tawong may pagmakulog sa mga dukha; tinatabangan siya nin Kagurangnan sa aldaw nin kasakitan.
Psalms	41	2	Inaampon siya nin Kagurangnan asin pinapadanay an buhay; inaapod na paladan digdi sa daga; dai siya itinatao sa kapangyarihan nin saiyang kaiwal.
Psalms	41	3	Tinatabangan siya nin Kagurangnan kun siya naghehelang asin binobolong an gabos niyang kamatean.
Psalms	41	4	Nagsabi ako, “ Kagurangnan , maherak ka sako; bolonga ako, huli ta nagkasala ako saimo!”
Psalms	41	5	Maraot an pinagsasabi kan sakong mga kaiwal dapit sako! “Nuarin siya magagadan asin nuarin mapapara an saiyang ngaran?”
Psalms	41	6	Dinadalaw ninda ako, alagad kaputikan an itinataram; nagtitipon sinda nin maraot na bareta dapit sako, dangan minaluwas asin ibinabalangibog iyan sa gabos na lugar.
Psalms	41	7	Naghihiring-hingan manongod sako an gabos na anggot sako, iniisip ninda an pinakamaraot para sako.
Psalms	41	8	Olay ninda, “Grabe an saiyang helang; dai na siya makakabangon sa saiyang nahihigdaan.”
Psalms	41	9	Maski an katood na sakong pinaniwalaan, an nagkakan sa kaibahan ko, ngunyan nagtumang sa sako.
Psalms	41	10	Alagad, Kagurangnan , maherak ka sako! Bangona ako, tanganing baloson ko an sakong mga kaiwal.
Psalms	41	11	Huli kaini, aram kong nawiwili ka sako, kun an mga kaiwal ko dai manggana sako.
Psalms	41	12	Tinatabangan mo ako, huli ta ginigibo ko an matanos; pinapadanay sa saimong atubang sagkod lamang.
Psalms	41	13	Pag-omawon an Kagurangnan , an Dios nin Israel; ngunyan asin sagkod pa man! Amen! Amen!
Psalms	42	1	Siring sa usa na hinihidaw an tubig na nagbubulos, an sakong kalag napupungaw saimo, O sakuyang Dios.
Psalms	42	2	Napapaha an kalag ko sa buhay na Dios. Nuarin ako makakarani asin makakahiling kan lalawogon nin Dios?
Psalms	42	3	Sakong mga luha an sakuyang pagkakan sa aldaw asin sa banggi; mantang danay na minahapot sako an mga kaiwal, “Haen an saimong Dios?”
Psalms	42	4	Ini gabos nagigiromdoman ko kun binubuksan ko an sakuyang puso, kan pinapangenotan ko an kadaklan, pasiring sa harong nin Dios, mantang maogmang nagkukurahaw saka nag-aawit nin pasasalamat— sarong katiriponan na nagseselebrar sa dakulang kaogmahan.
Psalms	42	5	Tadaw ta mamondo ka, O kalag ko? Tadaw ta napupurisaw ka? Maglaom ka sa Dios; huli ta oomawon ko siya giraray, sakuyang tabang asin sakuyang Dios.
Psalms	42	6	An sakong kalag mamondoon, kaya ika, O Dios, sakong ginigiromdom hale sa Jordan asin sa Hermon, patin sa Bukid nin Mizar.
Psalms	42	7	Kairaroman nag-aapod sa kairaroman, sa ribok nin saimong mga katubigan; ako nalantopan kan saimong mga pagbulos asin kan gabos mong mga alon.
Psalms	42	8	Kun aldaw ipinapahiling nin Kagurangnan an danay niyang pagkamoot; dangan kun banggi yaon sako an saiyang awit, sarong pamibi sa Dios nin sakuyang buhay.
Psalms	42	9	Minasabi ako sa Dios, gapo kong panarigan, “Tadaw ta ako saimong linilingawan? Tadaw ta padagos akong nagtitios huli kan pang-aapi kan sakong kaiwal?”
Psalms	42	10	An mga pag-olog-olog kan sakong mga kaiwal garo mga lugad na minapasakit sako, mantang padagos sindang naghahapot, “Haen an saimong Dios?”
Psalms	42	11	Tadaw ta mamondo ka, O kalag ko? Tadaw ta napupurisaw ka? Maglaom ka sa Dios; huli ta oomawon ko siya giraray, sakuyang tabang asin sakuyang Dios.
Psalms	43	1	Tawe ako nin katanosan, O Dios, asin suroga ako tumang sa mga maraot; ligtasan ako sa mga tawong madaya asin bakong matanos!
Psalms	43	2	Ika, O Dios, an sakuyang pailihan; tano ta ako saimong isinisikwal? Tadaw ta padagos akong nagtitios huli kan pang-aapi kan sakong mga kaiwal?
Psalms	43	3	Padarahan an saimong liwanag asin katotoohan; logod ako saindang pangenotan, darahon sa banal mong bulod asin sa saimong erokan.
Psalms	43	4	Dangan madolok ako sa altar nin Dios, sa Dios na sakuyang kaogmahan. Oomawon taka sa pagtugtog kan lira, O Dios, sakuyang Dios.
Psalms	43	5	Tadaw ta mamondo ka, O kalag ko? Tadaw ta napupurisaw ka? Maglaom ka sa Dios; huli ta oomawon ko siya giraray, sakuyang tabang asin sakuyang Dios.
Psalms	44	1	O Dios, nadangog mi kan samong mga talinga— sinabi samo kan samong mga ginikanan, an mga ginibo mo kan panahon ninda, kan mga aldaw na haloy nang nakaagi:
Psalms	44	2	kun paano mo pinahale an mga nasyon, asin pinatindog sa daga ninda an saimong banwaan; an ibang mga nasyon saimong pinadusahan, alagad an sadiri mo tinawan nin katalingkasan.
Psalms	44	3	Bakong huli sa saindang espada napasainda an daga; bakong huli sa saindang kosog nakamtan an panggana; kundi huli sa too mong kamot asin takyag patin sa liwanag kan lalawogon mo; huli ta sinda nawilihan mo.
Psalms	44	4	Ika an sakuyang hade asin sakuyang Dios; ika an nagtatao nin kapangganahan ki Jacob.
Psalms	44	5	Huli saimo nadadaog mi an mga kaiwal, natitimaktimakan mi sinda huli kan saimong ngaran.
Psalms	44	6	Dai ako minasarig sa sakuyang pana, o sa sakuyang espada tanganing makaligtas.
Psalms	44	7	Alagad ilinigtas mo kami sa samong mga kaiwal; linibong mo an igwa nin kaanggotan samo.
Psalms	44	8	Danay kaming mag-oomaw sa Dios, asin magpapasalamat saiya sagkod lamang.
Psalms	44	9	Alagad ngunyan, kami isinikwal mo asin pinabayaan na madaog; an samong mga hukbo dai mo na iniibahan.
Psalms	44	10	Pinadulag mo kami sa samong mga kaiwal; an mga sadiri mi saindang sinamsam.
Psalms	44	11	Siring sa mga karnero, tinugotan mo kaming bunoon; iwinarak mo kami sa ibang mga nasyon.
Psalms	44	12	Baratong ipinabakal mo an sadiri mong banwaan, na garo mayo nin halaga asin pakinabang.
Psalms	44	13	Ginibo mo kaming ngingisihan kan mga kataraed nyamo; tinuyatuya, pinag-olog-olog kan mga nakapalibot samo.
Psalms	44	14	Itinugot mong pagbansagan kami kan mga nasyon, ginibong ngingisihan sa tahaw nin katawohan.
Psalms	44	15	Bilog na maghapon disonra an kaatubang ko, asin sopog an nakatahob sa lalawogon ko,
Psalms	44	16	mantang nadadangog ko an mga paraolog-olog asin paratuya-tuya; mantang nahihiling ko an sakong mga kaiwal asin an mga anggot sakuya.
Psalms	44	17	Nangyari ini samo, maski dai mi ika liningawan, maski dai mi linapas an saimong tipan.
Psalms	44	18	Dai man nagtalikod saimo an samong puso; dai man kami naglihis sa saimong dalan.
Psalms	44	19	Alagad rinonot mo kami sa tahaw nin mga lalaw na ayam, asin tinahoban kami kan mahibog na kadikloman.
Psalms	44	20	Kun nalingawan mi an saimong ngaran asin nagsamba sa ibang mga dios-dios,
Psalms	44	21	dai mo daw iyan maisihan, huli ta aram mo an mga hilom nin puso?
Psalms	44	22	Alagad huli saimo kami ginagadan sa bilog na aldaw, inaarog sa mga karnerong bubunoon.
Psalms	44	23	Magbangon ka! Tadaw ta nagkakatorog ka, Kagurangnan ? Magbangon ka! Hare kami pagsikwalan sagkod lamang.
Psalms	44	24	Tadaw ta tinatago mo an saimong lalawogon? Tadaw ta linilingawan mo an samong kasakitan asin kaapihan?
Psalms	44	25	An samong kalag natutumba sa alpog; an samong hawak nahuhutad sa daga.
Psalms	44	26	Magbangon ka, madya sa pagtabang samo! Ligtasan kami huli kan danay mong pagkamoot.
Psalms	45	1	Pano nin magagayon na tataramon, an sakong isip, mantang ginigibo ko an awit na ini para sa hade. Siring sa pluma nin sarong marahay na parasurat, an sakong dila andam sa pagsabi nin sarong tula.
Psalms	45	2	Ika an pinakagwapo sa mga kalalakihan; ika sarong marahay na parataram; kaya benebendisyonan ka nin Dios sagkod lamang.
Psalms	45	3	Ihagkos mo an saimong espada, O mapangyaring hade; mamuraway ka asin mapangyari.
Psalms	45	4	Sa saimong kamurawayan lumuwas kang mapanggana sa pagsurog sa katotoohan asin sa katanosan! Mga dakulang panggana makakamtan mo huli kan saimong kosog!
Psalms	45	5	Mapapanas an saimong mga bosog sa puso kan saimong mga kaiwal minatama; an mga nasyon nagkakaturumba sa saimong pamitisan.
Psalms	45	6	An banal mong trono magdadanay sagkod lamang. Setro nin katanosan an setro nin saimong kahadean;
Psalms	45	7	namomoot ka sa katanosan asin naoongis sa karatan. Kaya linahidan ka nin Dios, na saimong Dios, kan lana nin kaogmahan orog ki sa ibang mga hade.
Psalms	45	8	An saimong mga gubing namamarong nin mira, aloe asin kasia; rinaranga ka kan mga musiko sa mga palasyong marpil.
Psalms	45	9	Mga aking daraga nin mga hade kabilang sa mga ginagalangan na babae sa saimong palasyo; nakatindog sa too mo an reyna, pinakamarahay na bulawan an sulot niya.
Psalms	45	10	Nobya kan hade, hinanyoga an sakong sasabihon— lingawan mo an saimong banwaan asin an saimong mga kadugo.
Psalms	45	11	Mamawoton kan hade an saimong kagayonan; siya an saimong kagurangnan, kaya kuyogon mo siya.
Psalms	45	12	Mga taga Tiro madara saimo nin mga regalo; mga tawong mayaman magmamawot na mawilihan mo.
Psalms	45	13	Nasa palasyo an prinsesa—anong gayon niya! Ginibo hale sa torsidong bulawan an gubing niya.
Psalms	45	14	Sulot an gubing na manlaen-laen an kolor, an prinsesa inaatubang sa hade, kaiba an mga abay na daraga na nagsusunod saiya.
Psalms	45	15	Maogma sinda asin magayagaya, mantang dinadara asin ilinalaog sa palasyo kan hade.
Psalms	45	16	Sakong hade, magkakaigwa ka nin dakul na aking lalaki, na masalihid bilang mga hade sa mga ginikanan mo, asin gigibohon mo sindang mga pamayo sa bilog na daga.
Psalms	45	17	Bubuhayon kan sakong awit an saimong dangog sagkod pa man; oomawon ka nin mga banwaan sa panahon na daing kasagkoran.
Psalms	46	1	An Dios satong pailihan asin kosog, danay na andam sa pagtabang sa panahon nin kasakitan.
Psalms	46	2	Kaya dai kita matatakot maski maliwat an daga, maski mahulog sa irarom kan dagat an kabukidan;
Psalms	46	3	maski maghagubohob asin magsubo an katubigan, asin matanyog an mga bukid huli kan karibokan.
Psalms	46	4	Igwa nin sarong salog na nagpapaogma sa syudad nin Dios, sa banal na harong kan Kahorohalangkawe.
Psalms	46	5	An Dios yaon duman sa syudad, dai iyan matatanyog; amay siyang maabot sa pagtabang kan syudad.
Psalms	46	6	Nagkakatarakot an mga nasyon, nagtatarakig an mga kahadean; nagdadaguldol an Dios asin natutunaw an daga.
Psalms	46	7	An Makakamhan na Kagurangnan kaibahan nyato; satong pailihan an Dios ni Jacob.
Psalms	46	8	Madya asin hilinga an ginibo nin Kagurangnan . Hilinga an makangangalas na mga bagay na ginibo niya sa kinaban.
Psalms	46	9	Pinapaontok niya an mga gera sa bilog na kinaban; binabari niya an mga pana, pinuputol an mga garod, asin sinusulo niya an mga kalasag.
Psalms	46	10	Minataram siya, “Magtoninong kamo, asin midbidon nindo na ako iyo an Dios; pinakahalangkaw sa tahaw nin mga nasyon, pinakahalangkaw sa bilog na kinaban.”
Psalms	46	11	Nasa sato an Makakamhan na Kagurangnan ; an Dios ni Jacob an satong pailihan.
Psalms	47	1	Gabos na banwaan, magparakpak kamo sa kaogmahan! Ikurahaw nindo sa Dios mga awit nin kaogmahan!
Psalms	47	2	Huli ta an Kagurangnan , an Kahorohalangkawe, kinatatakotan, dakulang hade sa bilog na kinaban.
Psalms	47	3	Ipinapasakop niya sato an mga banwaan, an mga nasyon ibinubugtak niya sa satong pamitisan.
Psalms	47	4	An satong pamana pinili niya para sato, an orgulyo ni Jacob na saiyang namomotan.
Psalms	47	5	An Dios suminakat kaiba an kinurahaw, an Kagurangnan kaiba an tanog nin trompeta.
Psalms	47	6	Mag-awit kamo nin mga pag-omaw sa Dios! Mag-awit kamo nin mga pag-omaw sa satong hade!
Psalms	47	7	An Dios hade kan bilog na kinaban; omawon siya sa paagi nin mga salmo!
Psalms	47	8	An Dios nagtutukaw sa saiyang banal na trono; siya naghahade sa mga nasyon.
Psalms	47	9	Nagtitiripon an mga prinsipe nin mga banwaan, siring man an banwaan kan Dios ni Abraham. Siya orog na mapangyari ki sa gabos na hukbo; pinakahalangkaw siya sa mga naghahade.
Psalms	48	1	Dakula an Kagurangnan asin maninigong pag-omawon sa syudad nin satong Dios, sa banal niyang bulod.
Psalms	48	2	An Sion, an bukid nin Dios, halangkaw asin magayon; an Sion, syudad kan dakulang hade, iyo an kaogmahan kan bilog na daga.
Psalms	48	3	An Dios nagpapahiling na sa laog kan mga bantayan siya an pailihan.
Psalms	48	4	Nagtiripon an mga hade asin nag-arabot sa pagsalakay kan Bukid nin Sion.
Psalms	48	5	Alagad kan mahiling ini, sinda nagngaralas; nagkatarakot sinda asin nagdurulag.
Psalms	48	6	Duman inabtan sinda nin takig, nin kulog siring sa babaeng nangangaki;
Psalms	48	7	siring sa mga sakayan nin Tarsis na rinoronot nin makosog na bagyo.
Psalms	48	8	Siring sa samong nadangog, siring man an samong nahiling sa syudad nin Kagurangnan nin mga hukbo, sa syudad nin satong Dios, syudad na papatindogon nin Dios sagkod pa man.
Psalms	48	9	O Dios, an danay mong pagkamoot hinohorophorop mi sa laog kan saimong Templo.
Psalms	48	10	Inoomaw ka kan mga tawo saen man, nakakalakop sa bilog na daga an saimong ngaran. Naghahade ka na may katanosan;
Psalms	48	11	mag-ogma an mga taga Sion! Mag-ogma an mga aking babae nin Juda, huli kan mga matanos mong paghukom!
Psalms	48	12	Banwaan nin Dios, lakaw sa palibot nin Sion asin bilanga an mga tore;
Psalms	48	13	hilinga nin marahay an mga kudal asin siyasata an mga bantayan, tanganing ikaosip mo sa masunod na henerasyon:
Psalms	48	14	“An Dios na ini iyo an satuyang Dios sagkod pa man; mangengenot siya sato sa gabos na panahon.”
Psalms	49	1	Dangoga nindo ini, kamo gabos na banwaan! Himatea nindo, gabos na tawo sa kinaban,
Psalms	49	2	dakula asin sadit, dukha saka mayaman!
Psalms	49	3	An ngoso ko magtataram nin kadonongan; an puso ko maghohorophorop nin pakasabot.
Psalms	49	4	Dadangogon ko an mga talinhaga asin ipapahayag an saindang kahulogan mantang nagtutugtog ako sa lira.
Psalms	49	5	Tadaw ta matatakot ako sa panahon nin kasakitan, kun napapalibotan ako kan sakong mga kaiwal,
Psalms	49	6	mga tawong nagsasarig sa saindang kayamanan, na naghahambog huli sa kadakulan kaiyan?
Psalms	49	7	Sa katotoohan mayong makakabalukat kan saiyang sadiri; dai niya mababayadan an Dios kan halaga kan saiyang buhay,
Psalms	49	8	huli ta an kabayadan kan buhay nin tawo dakulang gayo, asin an ibabayad niya dai nanggad magkakanigo,
Psalms	49	9	tanganing padagos siyang mabuhay sagkod lamang, asin makaligtas sa lulubngan.
Psalms	49	10	Mahihiling niya na maski an madonong na tawo nagagadan, siring man an mga lolong asin mga mangmang. Iwawalat ninda an saindang kayamanan sa saindang kapagarakian.
Psalms	49	11	An mga lulubngan iyo an saindang mga harong sagkod lamang; duman sinda mag-eerok sagkod pa man, maski ngani dakul na daga an nasa saindang ngaran.
Psalms	49	12	An tawo dai pwedeng maglaom sa saiyang kayamanan; arog kan mga hayop, siya magagadan man.
Psalms	49	13	Ini an aabotan kan mga nagsasarig sa sadiri, an kataposan kan mga nawiwili sa saindang kayamanan.
Psalms	49	14	Arog kan mga karnero, magagadan man sinda; an Kagadanan iyo an saindang magigin pastor. Dadaogon sinda kan mga matanos, mantang an saindang mga hawak naglalapa sa lugar nin mga gadan, harayo sa saindang mga harong!
Psalms	49	15	Alagad ililigtas nin Dios an sakong kalag; ililigtas niya sa kapangyarihan nin kagadanan.
Psalms	49	16	Dai matakot kun magin mayaman an sarong tawo, kun magdakul man an saiyang kayamanan.
Psalms	49	17	Dai man niya iyan madadara kun siya magadan; dai man maiba saiya sa lulubngan an saiyang kayamanan.
Psalms	49	18	Maski ibinibilang nin tawo na maogma siya mantang nabubuhay, asin maski siya inoomaw huli ta nagin mauswag,
Psalms	49	19	maduman man siya sa lugar kan saiyang mga ginikanan, na dai na makakahiling nin liwanag sagkod pa man.
Psalms	49	20	An tawo dai pwedeng maglaom sa saiyang kadakulaan; arog kan mga hayop, siya magagadan man.
Psalms	5	1	Hinanyoga an sakong pamibi, Kagurangnan , himatea an sakong inagrangay.
Psalms	5	2	Dangoga an paghagad ko nin tabang, sakuyang Hade asin sakuyang Dios. Namimibi ako saimo, Kagurangnan ;
Psalms	5	3	pagkaaga dinadangog mo an sakong tingog. Pagkaaga dolot ko saimo an sarong atang, dangan minahalat kan saimong kasimbagan.
Psalms	5	4	Bako ka sarong Dios na naoogma sa karatan; habo ka sa anoman na kasalan.
Psalms	5	5	Mga mapaabaw-abaw saimong ikinakauyam, naoongis ka sa mga paragibong karatan.
Psalms	5	6	An mga putikon saimong ginagadan; an mga tawong paha sa dugo asin madaya saimong isinisikwal.
Psalms	5	7	Alagad huli ta dakula an danay mong pagkamoot, makakalaog ako sa saimong harong; makakasamba ako sa banal mong Templo, makakataong galang sa atubang mo.
Psalms	5	8	Kagurangnan , kadakul kan sakong mga kaiwal! Pangenote ako sa paggibo kan saimong kabotan; pantaya an saimong dalan na sakong aagihan.
Psalms	5	9	Huli ta mayo nin katotoohan sa saindang ngoso; karatan an nasa saindang puso. An saindang halonan sarong bukas na lulubngan; an saindang dila pano nin kaputikan.
Psalms	5	10	Padusahan mo sinda, O Dios, huli kan saindang kasalan. Huli kan saindang mga plano, logod sinda mapukan. Pahalea sinda sa saimong atubang, huli ta sinda nagkasala saka nagtumang saimo.
Psalms	5	11	Alagad mag-ogma logod an mga minapasurog saimo; danay na mag-awit sa kaogmahan. Suroga sinda na mga namomoot saimo, tanganing mag-ogma sinda sa saimo.
Psalms	5	12	Benebendisyonan mo an matanos, Kagurangnan ; kalasag nindang pantahob an saimong pagkamoot.
Psalms	50	1	An Makakamhan na Dios, an Kagurangnan , nagtataram; inaapod niya an bilog na daga magpoon sa sirangan sagkod sa solnopan.
Psalms	50	2	An Dios nagliliwanag hale sa Sion, an syudad na tunay na ladawan nin kagayonan.
Psalms	50	3	Nagdadangadang an samong Dios, dai nag-aalo; sa atubangan niya, nanghahalon na kalayo; sa palibot niya, sarong makosog na bagyo.
Psalms	50	4	Inaapod niya an langit asin an daga bilang mga saksi sa gigibohon niyang paghukom kan saiyang banwaan.
Psalms	50	5	Nagtaram siya, “Daraha nindo sako an maimbod kong banwaan, na nakipagtipan sako huli sa pagdolot nin atang.”
Psalms	50	6	Ibinabalangibog nin kalangitan an pagkamatanos nin Dios, huli ta siya iyo an hukom.
Psalms	50	7	“Banwaan ko, pagdangog ta ako mataram; magsasaksi ako tumang saimo, Israel. Ako an Dios, an saimong Dios.
Psalms	50	8	Dai taka tinutuyaw huli kan saimong mga sakripisyo, asin mga tinutong na atang na danay mong dinadara sako.
Psalms	50	9	Dai ako maako nin mga torong baka hale sa saimong harong, o mga lalaking kanding hale sa saimong mga hayop;
Psalms	50	10	huli ta sadiri ko an gabos na hayop sa kadlagan, an mga baka sa rinibong kabubuldan.
Psalms	50	11	Midbid ko an gabos na gamgam sa kalangitan, asin sadiri ko an gabos na may buhay sa kaomahan.
Psalms	50	12	“Kun ako nagugutom, dai ako mataram saimo, huli ta an daga asin an gabos na yaon diyan sadiri ko.
Psalms	50	13	Kinakakan ko daw an karne nin mga baka? Iniinom ko daw an dugo nin mga kanding?
Psalms	50	14	Atang nin pasalamat idolot mo sa Dios, asin otoba an saimong mga panuga sa Kahorohalangkawe.
Psalms	50	15	Apodon mo ako sa aldaw nin kasakitan; ililigtas taka asin oomawon mo ako.”
Psalms	50	16	Alagad tinataraman nin Dios an tampalasan, “Ano an deretso mo sa pag-ulit-ulit kan sakong mga togon, sa pagsambit kan sakong tipan?
Psalms	50	17	Habo kang sagweon; tinalikodan mo an mga pagboot ko.
Psalms	50	18	Nagigin katood ka kan lambang mahabon na saimong nahihiling asin nakikiiba ka sa mga paradorog nin may agom.
Psalms	50	19	“Danay kang andam sa pagtaram nin karatan; daing duwa-duwa kang nagsasabi nin kaputikan.
Psalms	50	20	Andam ka sa pagsaksi tumang sa saimong mga tugang, asin sa paghanap nin sala sa sainda.
Psalms	50	21	An gabos na ini ginibo mo, asin ako nag-alo, kaya naghona kang arog ako saimo. Alagad sinagwe taka ngunyan asin ipinaliwanag an bagay na ini saimo.
Psalms	50	22	“Tandaan mo ini, ika na nalingaw sako, ta tibaad gadanon taka, asin mayo nin siisay man na maligtas saimo.
Psalms	50	23	An nagdadara nin atang nin pasasalamat nagtatao sako nin kaomawan; asin sa mga naglalakaw sa dalan nin katanosan, ipapahiling ko an sakong kaligtasan!”
Psalms	51	1	Kaheraki ako, O Dios, sosog sa danay mong pagkamoot. Sosog sa dakula mong pagkaherak, paraa an sakong mga kasalan!
Psalms	51	2	Hugasi ako kan gabos kong karatan; linigi ako kan sakong mga kasalan!
Psalms	51	3	Huli ta nasasabotan ko an sakuyang mga kasombikalan; danay na nasa atubang ko an sakong kasalan.
Psalms	51	4	Tumang saimo, sa saimo sana, nagkasala ako. Ginibo ko an maraot sa atubang mo. Kaya matanos ka sa paghukom sako; dai nasasala sa pagpadusa sako.
Psalms	51	5	Uya, namundag ako sa kasombikalan; ipinangidam ako kan sakong ina sa kasalan.
Psalms	51	6	Mawot mo an katotoohan sa lambang linalang, kaya panoa ako nin kadonongan.
Psalms	51	7	Halea an kasalan ko asin ako malilinigan; hugasi ako, asin magigin maputi ako siring sa ambon.
Psalms	51	8	Panoa ako nin kaogmahan asin kagayagayahan; gibohang magin maogma an rinonot mong mga tolang.
Psalms	51	9	Hare paghilinga an sakong mga kasalan; paraa an sakong mga kasombikalan.
Psalms	51	10	Pusong malinig lalanga sako, O Dios, sarong bago asin maimbod na espiritu ibugtak mo sako.
Psalms	51	11	Hare ako pagsikwalan sa atubangan mo; hare paghalea sako an banal mong Espiritu.
Psalms	51	12	Ibalik mo sako an kaogmahan nin saimong kaligtasan, asin giboha akong makinuyog-kuyog saimo.
Psalms	51	13	Dangan itutukdo ko sa mga parakasala an saimong mga dalan, asin mabalik saimo an mga makasalan.
Psalms	51	14	Ligtasan ako, O Dios, sa kagadanan, ika na Dios nin sakuyang kaligtasan, asin an sakong dila mag-aawit kan saimong katanosan.
Psalms	51	15	Kagurangnan , bukahon mo an sakuyang ngoso, asin an sakong dila magrurukyaw kan saimong kaomawan.
Psalms	51	16	Dai mo minamawot an mga sakripisyo; maski magdolot ako nin tinutong na atang, dai mo man mawiwilihan.
Psalms	51	17	O Dios, espiritung nagsosolsol an sakong atang; mapakumbaba asin nagsosolsol na puso dai mo isisikwal.
Psalms	51	18	Sa saimong pagkamarahayon, tabangan mo an Sion; an mga lanob nin Jerusalem saimong pakarahayon.
Psalms	51	19	Dangan ikakaogma mo an mga maninigong sakripisyo, asin an samong mga tinutong na atang; mga torong baka na idodolot sa saimong altar.
Psalms	52	1	O dakulang tawo, tadaw ta ipinaghahambog mo an saimong karatan, na ginibo mo tumang sa tawong banal?
Psalms	52	2	Bilog na maghapon iniisip mo an pagpakaraot nin iba, an dila mo siring sa matarom na labaha, ika na parapasaluib.
Psalms	52	3	Orog na namomotan mo an karatan ki sa karahayan; asin an pagputik ki sa pagsabi nin katotoohan.
Psalms	52	4	Namomotan mo an pagratak sa iba, na nakakakulog, O dila na madaya.
Psalms	52	5	Alagad tutunawon ka nin Dios sagkod pa man; kukuahon ka niya asin hahaleon sa saimong erokan; gagaboton ka niya sa daga nin mga nabubuhay.
Psalms	52	6	Mahihiling ini kan mga matanos asin sinda magkakatarakot; ngingisihan ka ninda dangan masabi,
Psalms	52	7	“Hilinga an lalaki na habong gibohon an Dios bilang saiyang pailihan, kundi nagsarig sa kadakulan kan saiyang kayamanan, asin naglaom sa sadiring kasombikalan.”
Psalms	52	8	Alagad ako kabaing sa kahoy nin oliba sa harong nin Dios. Nagsasarig ako sa danay niyang pagkamoot sa panahon na daing kasagkoran.
Psalms	52	9	Sagkod pa man magpapasalamat ako saimo, huli ta ini saimong ginibo. Sa atubang kan saimong banwaan, irurukyaw ko na ika marahay.
Psalms	53	1	An mga lolong minasabi sa saindang puso, “Mayo nin Dios.” Gabos sinda marompot, naggigibo nin maraot; mayo nang minagibo nin matanos.
Psalms	53	2	Hale sa langit minadungaw an Dios sa paghiling sa mga aki nin tawo, kun igwa sainda nin mga madonong, nin mga naghahanap sa Dios.
Psalms	53	3	Alagad gabos sinda nagtalikod, gabos nagin marompot; mayo nin naggibong matanos, mayo maski saro.
Psalms	53	4	Dai daw nakakasabot an mga tampalasan, na garo tinapay na kinakakan an sakuyang banwaan, asin dai nag-aapod sako?
Psalms	53	5	Alagad aabotan sinda nin dakulang takot, na kaidto dai pa lamang nangyari; huli ta iwawarak nin Dios an mga tolang kan mga kaiwal nin saiyang banwaan. Magkakasoropog sinda huli ta isinikwal sinda nin Kagurangnan .
Psalms	53	6	Gumikan logod sa Sion an kaligtasan nin Israel! Kun ibalik na nin Dios an kayamanan nin saiyang banwaan, mag-oogma si Jacob, mag-oogma si Israel.
Psalms	54	1	Ligtasan ako, O Dios, huli kan saimong ngaran; tawe ako nin katanosan huli kan saimong kosog!
Psalms	54	2	Dangoga an sakuyang pamibi, O Dios; hinanyoga an sakuyang mga tataramon!
Psalms	54	3	Mga tawong mapaabaw-abaw nagbangon tumang sako; mga maringis na tawo an nagmamawot na gadanon ako, mga tawong dai nagmimidbid sa Dios.
Psalms	54	4	Alagad an Dios iyo an sakuyang tabang; sakong parasurog an Kagurangnan .
Psalms	54	5	Babalosan niya nin karatan an sakuyang mga kaiwal; huli ta siya maimbod, sinda saiyang tutunawon.
Psalms	54	6	Sa maogmang boot maatang ako saimo, Kagurangnan ; magpapasalamat ako saimo huli ta ika marahay.
Psalms	54	7	Huli ta ilinigtas mo ako sa gabos kong kasakitan, asin nahiling ko an pagkadaog kan sakong mga kaiwal.
Psalms	55	1	Dangoga an sakong pamibi, O Dios; dai mo pagtalikodan an sakong pakimaherak!
Psalms	55	2	Himatea ako asin simbaga; pagal na ako huli kan sakong mga kahandalan.
Psalms	55	3	Natatakot ako sa mga paghoma kan mga kaiwal; sa pang-aapi kan mga tampalasan. Dinadarahan ninda ako nin kasakitan, sa kaanggotan ako saindang linalabanan.
Psalms	55	4	An sakuyang puso nakukulogan, minahugpa sako an mga hampak nin kagadanan.
Psalms	55	5	Takot asin takig minaabot sako, makuring gayo an katakotan ko.
Psalms	55	6	Ako minasabi, “Kun igwa sana ako nin mga pakpak siring sa salampati! Malayog ako tanganing magpahingalo.
Psalms	55	7	Malayog ako pasiring sa harayo, dangan maerok ako sa kalangtadan.
Psalms	55	8	Hidali akong mahanap nin pailihan sa makosog na doros asin bagyo.”
Psalms	55	9	Raota an saindang mga plano, Kagurangnan ; libonga an saindang mga pagtaram; huli ta nahihiling ko sa syudad an kadahasan asin karibokan.
Psalms	55	10	Aldaw-banggi napapalibotan iyan, sa laog pano nin karatan asin kasakitan.
Psalms	55	11	Maski saen yaon an karatan; pang-aapi saka pandadaya dai nahahale sa saiyang mga dalan.
Psalms	55	12	Matitios ko kuta kun ini gibo nin sarong kaiwal; kun karibal ko an naghahambog sako, siya matatagoan ko.
Psalms	55	13	Alagad bakong sinda kundi ika, na danay kong kaiba, sakong kaapil asin namomotan na katood.
Psalms	55	14	Kita dating nag-olay-olay; sabay na nagsamba sa harong nin Dios.
Psalms	55	15	An kagadanan dumatong logod sa mga kaiwal; sa Sheol buhay pa sindang makaduman, huli ta yaon sa saindang mga harong an karatan, sa saindang mga puso siring man.
Psalms	55	16	Alagad ako namimibi sa Dios; asin ililigtas ako nin Kagurangnan .
Psalms	55	17	Aga, odto saka banggi ako minareklamo saka minaagrangay, asin dadangogon niya an sakuyang tingog.
Psalms	55	18	Ililigtas niya ako sa sakong mga pakilaban, huli ta dakul an sakong mga kaiwal.
Psalms	55	19	An Dios na naghahade na daing kataposan, mahimate sako asin madaog kan mga kaiwal; huli ta dai sinda nagbabago nin buhay, asin an Dios dai ninda natatakotan.
Psalms	55	20	An sakong dating kaiba nagsalakay sa saiyang mga katood; dai niya inotob an saiyang tipan.
Psalms	55	21	An saiyang mga tataramon mahalnas pa ki sa mantika, alagad gera an nasa puso niya; an saiyang mga tataramon malumoy pa ki sa lana, alagad matarom siring sa espada.
Psalms	55	22	Iwalat nindo sa Kagurangnan an saindong mga kasakitan, asin susurogon niya kamo; dai siya matugot na matanyog an mga matanos.
Psalms	55	23	Alagad an mga paragadan asin mga madaya isusubol nin Dios sa saindang lulubngan, bago magkabangaan an mga aldaw nin saindang buhay. Alagad ika an sakong sasarigan.
Psalms	56	1	Maherak ka sako, O Dios, huli ta tinitimaktimakan ako kan mga kaiwal; bilog na aldaw ako saindang inaapi.
Psalms	56	2	Bilog na aldaw ako saindang tinitimaktimakan; dakul an sakuyang mga kalaban.
Psalms	56	3	Kun ako natatakot, Kagurangnan , ika an sakuyang sinasarigan.
Psalms	56	4	Minasarig ako sa Dios asin dai ako natatakot. Inoomaw ko siya huli kan saiyang panuga. Ano an magigibo nin tawo sa sako?
Psalms	56	5	Bilog na aldaw pinupurisaw ako kan mga kaiwal; danay na iniisip ninda na ako makulogan.
Psalms	56	6	Sinda nagtitiripon sa mga tagong lugar; binabantayan an sakuyang mga lakaw, nagmamawot na ako saindang magadan.
Psalms	56	7	Padusahan mo sinda, O Dios, huli kan saindang karatan; sa kaanggotan mo, daoga an siring na katawohan.
Psalms	56	8	Bilang mo an sakong mga horasa; bilang mo an sakuyang mga luha. Bako daw na sa saimong libro iyan nakatala?
Psalms	56	9	Sa aldaw na ako mag-apod saimo, magdudurulag an sakong mga kaiwal. Ini an aram ko: na an Dios kaapil ko—
Psalms	56	10	an Dios na an tataramon sakuyang inoomaw, an Kagurangnan , na an tataramon sakuyang inoomaw.
Psalms	56	11	Minasarig ako sa Dios asin dai ako natatakot. Ano an magigibo nin tawo sa sako?
Psalms	56	12	O Dios, kaipuhan otobon ko an mga panuga ko saimo; atang nin pasasalamat idodolot ko.
Psalms	56	13	Huli ta ilinigtas mo an kalag ko sa kagadanan, ilinikay mo an mga bitis ko sa pagkadalinas, tanganing maglakaw ako sa atubang nin Dios, sa ilaw na nagliliwanag sa mga nabubuhay.
Psalms	57	1	Kaheraki ako, O Dios, kaheraki ako, huli ta minapaalaw ako saimo. Sa lindong kan saimong mga pakpak ako minapaili, sagkod na an mga bagyo nin pag-alaman makaagi.
Psalms	57	2	Minaapod ako sa Dios na Kahorohalangkawe, sa Dios na nagtatao kan gabos kong kaipuhan.
Psalms	57	3	Masimbag siya hale sa langit, asin ililigtas ako; sosopogon niya an mga nang-aapi sako. Ipapahiling nin Dios an danay niyang pagkamoot asin an saiyang pagkamaimbod.
Psalms	57	4	Napapalibotan ako nin mga kaiwal, na garo mga leon na minakakan nin mga tawo; an saindang mga ngipon siring sa mga garod saka pana, an saindang mga dila mga matarom na espada.
Psalms	57	5	O Dios, ipahiling mo sa kalangitan an saimong kadakulaan, asin sa bilog na daga an saimong kamurawayan.
Psalms	57	6	Mga kaiwal ko nag-andam nin litag sa sakuyang agihan, an kalag ko napapano nin kapurisawan. Nagkalot sinda sa sakuyang lalakawan, alagad sinda man sana an nahulog duman.
Psalms	57	7	Bilog an paglaom kan puso ko, O Dios, bilog an paglaom! Ika sakuyang oomawon asin aawitan!
Psalms	57	8	Pagmata, O kalag ko! Pagmata, sakong arpa asin lira! Pupukawon ko an kaagahon.
Psalms	57	9	Magpapasalamat ako saimo, Kagurangnan , sa tahaw nin mga banwaan; sa tahaw nin mga nasyon ika sakong oomawon.
Psalms	57	10	An danay mong pagkamoot nakakaabot sa kalangitan; an saimong pagkamaimbod abot sa kaitaasan.
Psalms	57	11	O Dios, ipahiling mo sa kalangitan an saimong kadakulaan, asin sa bilog na daga an saimong kamurawayan.
Psalms	58	1	Matanos daw an saindong mga pagboot, kamong mga dios-dios? Matanos daw an hatol na itinatao nindo sa katawohan?
Psalms	58	2	Bako! Mga karatan an mukna kan saindong mga puso; dahas an gibo sa daga kan saindong mga kamot.
Psalms	58	3	Poon na ipangidam, an mga tampalasan naglalagalag na; putikon na sinda poon pagkamundag.
Psalms	58	4	May kamandag sinda arog kan sa halas, sineserahan an saindang talinga arog kan bongog na kobra,
Psalms	58	5	tanganing dai madangog an tingog kan paragayuma o kan tusong salamangkero.
Psalms	58	6	O Dios, ronota an mga ngipon kaining mariringis na leon; Kagurangnan , gabota an saindang mga tingo.
Psalms	58	7	Mapara logod sinda siring sa minabulos na tubig; siring sa doot, timaktimakan logod sinda asin maalang.
Psalms	58	8	Makaarog logod sinda sa guling-guling na nagigin laboy; siring sa aking gadan nang namundag, ta sala sa panahon asin dai lamang nakahiling nin liwanag.
Psalms	58	9	Siring sa doot, berde man o alang, sighidon logod sinda nin Dios, bago magkaigwa nin tonok.
Psalms	58	10	An matanos mag-oogma kun mahiling niya an pagpadusa sa makasalan; mahanaw siya kan saiyang mga bitis sa dugo kan tampalasan.
Psalms	58	11	Masabi an mga tawo, “Totoong an mga matanos binabalosan; totoong may Dios na naghuhukom sa kinaban.”
Psalms	59	1	Ligtasan ako sa sakuyang mga kaiwal, O Dios ko; ingati ako sa mga minasalakay sako.
Psalms	59	2	Agawa ako sa mga paragibo nin karatan; ligtasan ako sa mga paragadan.
Psalms	59	3	Naghihipa sinda sa paggadan sako; mariringis na tawo nagtitiripon tumang sako. Maski dai man ako nin kasalan o karatan,
Psalms	59	4	ni anoman na sala, Kagurangnan , nagdadalagan sinda asin nag-aandam. Magbangon ka, Kagurangnan , madya sa pagtabang sako asin hilinga,
Psalms	59	5	O Dios nin mga hukbo, O Dios nin Israel. Bumangon ka sa pagpadusa sa mga banwaan, dai ka maherak sa kiisay, man na parapasaluib.
Psalms	59	6	Barubanggi minabalik sinda— garong mga ayam na minaungal mantang naglilibot sa syudad.
Psalms	59	7	Hilinga kun paano sinda minakurahaw; an saindang dila garo mga espada sa saindang ngoso; naghohona sindang mayo nin nakakadangog.
Psalms	59	8	Alagad pinagngingisihan mo sinda, Kagurangnan , tinutuya-tuya mo an mga banwaan.
Psalms	59	9	O sakong kosog, ika sakong oomawon; huli ta ika, O Dios, an sakong pailihan.
Psalms	59	10	Huli kan danay na pagkamoot nin Dios, ako saiyang raranihan; tutugotan niyang mahiling ko an pagkadaog kan mga kaiwal.
Psalms	59	11	Dai mo sinda paggadanon, ta tibaad malingaw an sakuyang banwaan; iwarak asin rumpagon mo sinda kan saimong kapangyarihan. O Kagurangnan , samuyang kalasag!
Psalms	59	12	Huli kan kasalan sa saindang mga ngoso, kan mga tataramon na gabos maraot, madakop logod sinda sa saindang kapaabaw-abawan. Huli kan saindang mga pagmaldisyon saka pagputik,
Psalms	59	13	tunawon mo sinda sa saimong kaanggotan, tunawon mo sagkod na sinda mapara, tanganing masabotan kan mga tawo na an Dios naghahade sa Israel, sagkod sa mga poro nin daga.
Psalms	59	14	Barubanggi minabalik sinda— garong mga ayam na minaungal mantang naglilibot sa syudad.
Psalms	59	15	Naglilibot sa paghanap nin pagkakan, minangurob-ngurob kun nakukulangan.
Psalms	59	16	Alagad aawiton ko an saimong kosog; sa pagkaaga aawiton ko an danay mong pagkamoot sa makosog na tingog. Huli ta ika nagin sarong bantayan para sako, sarong pailihan sa panahon nin sakong kasakitan.
Psalms	59	17	O sakong kosog, aawitan taka nin mga kaomawan, huli ta ika, O Dios, an sakuyang bantayan, an Dios na nagpahiling sako nin danay na pagkamoot.
Psalms	6	1	Kagurangnan , hare ako pagsagwea sa saimong kaanggotan; sa labi-labi mong kaanggotan, dai mo ako pagpadusahan.
Psalms	6	2	Ako napapagal, Kagurangnan , saimong kaherakan; bolonga ako, Kagurangnan , an sakong hawak nasasakitan.
Psalms	6	3	An kalag ko nasa makuring kahorasaan; Kagurangnan , sagkod nuarin ka maghahalat nganing ako tabangan?
Psalms	6	4	Madya, Kagurangnan , ligtasan an sakong buhay, huli kan pagkamoot mo na daing kataposan.
Psalms	6	5	Sa lugar nin mga gadan dai ka nagigiromdoman; sa Sheol siisay an matao saimo nin kaomawan?
Psalms	6	6	Napapagal na ako sa kaaagrangay; barubanggi dumog sa luha an sakong higdaan; natutomtom sa luha an sakong ulonan.
Psalms	6	7	Nagdidiklom an mga mata ko huli sa kamondoan; nanluluya ini huli kan sakong mga kaiwal.
Psalms	6	8	Humarayo kamo sako, mga paragibo nin karatan! An sakong pagtangis dinadangog nin Kagurangnan .
Psalms	6	9	Dinadangog nin Kagurangnan an sakong pakimaherak; an sakong pamibi saiyang sinisimbag.
Psalms	6	10	An sakong mga kaiwal masosopog sa pagkadaog, sa biglang pagkaribong sinda masiribog.
Psalms	60	1	O Dios, isinikwal asin rinonot mo kami; naanggot ka—alagad balikan mo kami.
Psalms	60	2	Pinalinog mo an daga asin pinabuka; an mga gatak pakarahaya, huli ta narurumpag.
Psalms	60	3	Pinasakitan mo nin makuri an saimong banwaan; pinainom mo kami nin arak kaya kami nagsasayasay.
Psalms	60	4	Pinatanidan mo an mga may pagkatakot saimo, tanganing makadulag sa pana kan kaiwal.
Psalms	60	5	Huli kan saimong kosog, kami saimong ligtasan; simbaga an samong pamibi, tanganing makaligtas an banwaan na saimong namomotan.
Psalms	60	6	Nagtaram an Dios hale sa saiyang santwaryo, “Sa kaogmahan, an Shekem babangaon ko, an Kapantayan nin Sukkot hihirason ko.
Psalms	60	7	Sakuya an Gilead, sakuya an Manases; an Efraim an sakuyang helmet, an Juda an sakuyang setro.
Psalms	60	8	An Moab gagamiton kong hanawan; itatapok ko sa Edom an sandalyas ko, bilang tanda na iyan nasasadirihan ko. Ako makurahaw ta dinaog ko an mga Filisteo.”
Psalms	60	9	Siisay an madara sako sa pinapusog na syudad? Siisay an magiya sako pasiring sa Edom?
Psalms	60	10	Isinikwal mo na daw kami, O Dios? Dai ka na daw maiba sa samong mga hukbo?
Psalms	60	11	Tabang tumang sa kaiwal itao mo samo, huli ta mayong halaga an tabang nin tawo.
Psalms	60	12	Kun kaiba nyato an Dios, kita manggagana; siya an maronot kan mga kaiwal ta.
Psalms	61	1	O Dios, an sakong inagrangay dangoga, an sakong pamibi himatea.
Psalms	61	2	Ako minaapod saimo hale sa poro kan daga, kan an sakong puso pinanluluya. Sa sarong ligtas na lugar daraha ako,
Psalms	61	3	huli ta ika an pailihan ko, sarong pusog na bantayan tumang sa mga kaiwal ko.
Psalms	61	4	Sagkod pa man tugotan mo akong mag-erok sa saimong santwaryo, ligtas sa lindong kan mga pakpak mo.
Psalms	61	5	O Dios, an sakuyang mga panuga nadangog mo; itinao mo sako an pamana kan mga may pagkatakot saimo.
Psalms	61	6	Itao mo sa hade an halawig na buhay, tugoteng mabuhay siya sa dakul na henerasyon.
Psalms	61	7	O Dios, maghade logod siya sagkod pa man sa saimong atubang; logod siya bantayan kan danay mong pagkamoot asin pagkamaimbod.
Psalms	61	8	Kaya danay akong mag-aawit sa saimong ngaran, mantang inootob ko aroaldaw an sakong panuga.
Psalms	62	1	Sa Dios sana toninong na naghahalat an sakong kalag; sa saiya hale an sakong kaligtasan.
Psalms	62	2	Siya sana an sakong gapo asin kaligtasan; siya an sakong bantayan, dai nanggad ako mahihiro.
Psalms	62	3	Sagkod nuarin nindo sasalakayon tanganing ronoton an sarong tawo, na arog sana kakosog sa sarong magagaba nang kudal?
Psalms	62	4	Boot sana nindong ibaba siya hale sa halangkaw niyang kamugtakan; ikinakaogma nindo an kaputikan. Nagbebendisyon kamo sa paagi kan saindong mga ngoso, alagad nagmamaldisyon sa saindong mga puso.
Psalms	62	5	Sa Dios sana toninong na naghahalat an sakong kalag, huli ta yaon saiya an sakong paglaom.
Psalms	62	6	Siya sana an sakong gapo asin kaligtasan; siya an sakong bantayan, dai nanggad ako matatanyog.
Psalms	62	7	Nagsasarig ako sa Dios para sa sakong kaligtasan asin kaomawan; siya an sakong makosog na gapo, siya an sakong pailihan.
Psalms	62	8	Sa gabos na panahon, magsarig kamo sa Dios, O sakong banwaan. Isabi nindo saiya an gabos nindong kasakitan, huli ta siya an satong pailihan.
Psalms	62	9	An tawo siring sana sa sarong hinangos; dakula man o sadit, mayong halaga an gabos. Bugtakan sinda sa timbangan, asin mayo sinda nin gabat; mas magian pa sinda sa sarong hinangos.
Psalms	62	10	Hare pagbugtakan an saindong pagsarig sa dahas; hare paglaom sa panghahabon; maski pa magdakul an saindong kayamanan, an saindong puso dai nindo ibugtak diyan.
Psalms	62	11	Sobra sa sarong beses nadangog kong nagtaram an Dios na saiya sana an kapangyarihan
Psalms	62	12	asin an danay na pagkamoot. Ika, Kagurangnan , an mabalos sa kiisay man sosog sa saiyang mga gibo.
Psalms	63	1	O Dios, ika an sakong Dios, asin napupungaw ako saimo. An sakong kalag napapaha sa saimo; an sakong hawak naghihidaw saimo, siring sa alang asin mamarang daga na mayo nin tubig.
Psalms	63	2	Magpahiling ka sako sa santwaryo; pahilingan sako an saimong kapangyarihan asin kamurawayan.
Psalms	63	3	Huli ta mas marahay pa ki sa buhay an danay mong pagkamoot, kaya oomawon ka kan sakong ngoso.
Psalms	63	4	Pasasalamatan taka mantang buhay ako; iitaas ko an sakong mga kamot asin aapodon ko an saimong ngaran.
Psalms	63	5	Magkakakan an sakong kalag asin mababasog; maogmang mag-aawit ako nin pag-omaw sa saimo.
Psalms	63	6	Mantang naghihigda ako, nagigiromdoman taka; bilog na banggi ika sana an sakong iniisip,
Psalms	63	7	huli ta ika an danay kong nagin tabang. Sa lindong nin saimong mga pakpak, nag-aawit ako sa kaogmahan.
Psalms	63	8	Dayupot saimo an sakong kalag, inaataman ako kan too mong kamot.
Psalms	63	9	Alagad an mga nagmamawot na gadanon ako mahuhulog sa kairaroman nin daga.
Psalms	63	10	Magagadan sinda sa ralaban; an saindang mga bangkay kakakanon kan mga lobo.
Psalms	63	11	Alagad an hade mag-oogma sa Dios; magmumuraway an gabos na minasumpa sa saiyang ngaran; huli ta seserahan an ngoso nin mga putikon.
Psalms	64	1	Dangoga an tingog ko, O Dios, sa sakuyang pag-agrangay; takot ako sa mga kaiwal—ligtasan an sakong buhay.
Psalms	64	2	Ingati ako sa mga hilom na kaisipan kan mga tampalasan, sa mga kamawotan kan paragibo nin karatan.
Psalms	64	3	Tinatais ninda siring sa espada an saindang mga dila; an saindang mga tataramon garong mga bosog na pinapatama.
Psalms	64	4	Patago na pinapana ninda an mga mayong sala, bigla asin mayong takot na minapana.
Psalms	64	5	Nagsisinadolan sinda dapit sa mga maraot na gigibohon; pinag-oolayan an pagbugtak nin mga siod na hilom. Olay ninda, “Siisay an makakahiling sato?
Psalms	64	6	Siisay an makakaaram kan mga maraot tang gibo? Areglado nanggad an satong mga plano.” Hararom an puso saka isip nin tawo!
Psalms	64	7	Alagad papanaon sinda nin Dios, asin malulugadan sinda tolos.
Psalms	64	8	Huli kan saindang dila, raraoton niya sinda; dangan makuyong-kuyong nin payo an gabos na nakakahiling sainda.
Psalms	64	9	Magkakatarakot an gabos na tawo; maghohorophorop kan mga ginibo nin Dios, asin ipapamareta iyan gabos.
Psalms	64	10	An mga matanos mag-oogma sa Kagurangnan , asin sa saiya makakakua nin pailihan. An mga matanos an puso magmumuraway.
Psalms	65	1	O Dios, maninigong omawon mi ika sa Sion, asin otobon an samong mga panuga saimo,
Psalms	65	2	huli ta dinadangog mo an mga pamibi. An gabos na tawo saen man na lugar madolok saimo
Psalms	65	3	huli kan saindang mga kasalan. Nadadaog kami kan samong mga kasalan, alagad pinapatawad mo iyan.
Psalms	65	4	Paladan an saimong pinili asin dinara sa saimong santwaryo tanganing duman mag-erok. Tama na para samo an pagkamarahayon nin saimong harong, nin saimong banal na Templo.
Psalms	65	5	Sinisimbag mo kami huli sa pagtao samo nin kapangganahan, O Dios nin samong kaligtasan. Minasarig saimo an gabos na tawo sa gabos na poro nin daga, sagkod sa pinakaharayong mga dagat.
Psalms	65	6	Huli kan saimong kosog, pinapasarig mo an kabukidan; ipinapahiling mo an saimong kapangyarihan.
Psalms	65	7	Pinapaontok mo an ribok nin kadagatan, an hagubohob kan mga alon, an karibokan nin mga tawo.
Psalms	65	8	Kaya nagkakatarakot sa saimong mga ngangalasan an mga nag-eerok sa bilog na kinaban. An saimong mga gibo minadara nin maoogmang kinurahaw, magpoon sa sirangan sagkod sa solnopan.
Psalms	65	9	An daga saimong inaataman huli sa pagpadara nin uran; ginigibo mong mayaman asin matubang. An mga salog pinapano mo nin tubig; an daga tinatawan mo nin tinanom. Siring kaini an ginigibo mo:
Psalms	65	10	pinapadarahan mo nin maninigong uran an mga inaradong oma asin sinasaromsom mo nin tubig; pinapalumoy mo an daga huli sa tagiti, asin pinapatalubo an saradit na tinanom.
Psalms	65	11	Sarong dakulang ani an itinatao kan saimong karahayan! Dakul an pagkakan saen man na lugar ka minaduman.
Psalms	65	12	Napapano nin mga hayop an mga pasabsaban; an kabubuldan naghahagkos nin kaogmahan.
Psalms	65	13	Natatahoban nin mga karnero an kaomahan; napapano nin trigo an mga kapantayan. An gabos nagkukurahaw asin nag-aawit sa kaogmahan.
Psalms	66	1	Omawon nindo an Dios sa kinurahaw nin kaogmahan, kamo gabos na banwaan!
Psalms	66	2	Mag-awit kamo sa kamurawayan nin saiyang ngaran; tawan siya nin mamurawayon na pag-omaw!
Psalms	66	3	Sabihan nindo an Dios, “Makangangalas an saimong ginibohan! Dakula nin marahay an saimong kapangyarihan, kaya an saimong mga kaiwal minaduko sa takot sa saimong atubang.
Psalms	66	4	An bilog na daga nagsasamba saimo; nag-aawit saimo nin mga pag-omaw, nag-aawit nin mga pag-omaw sa saimong ngaran.”
Psalms	66	5	Madya asin hilinga an ginibo nin Dios, an makangangalas niyang mga gibo sa tahaw nin katawohan.
Psalms	66	6	Ginibo niyang mamarang daga an dagat; naglalakaw na inibong an salog kan sakong mga ginikanan. Nag-ogma kita duman huli kan ginibo niya.
Psalms	66	7	Naghahade siya huli kan saiyang kosog sagkod lamang asin an gabos na nasyon saiyang binabantayan— dai magpaabaw-abaw an mga masombikal.
Psalms	66	8	Mag-omaw kamo sa samong Dios, gabos na nasyon; madangog logod an tingog kan saindong pag-omaw,
Psalms	66	9	sa saiya na padagos satong nagbubuhay asin dai nagtutugot na kita magadan.
Psalms	66	10	Kami saimong binabalo, O Dios; siring na sa kalayo an plata binabalo, siring man an ginigibo mo samo.
Psalms	66	11	Itinugot mong mahulog kami sa siod asin pinapasan mo kami nin magabat.
Psalms	66	12	Pinatimaktimakan mo kami sa samong mga kaiwal; nag-agi kami sa kalayo asin baha, alagad ngunyan dinara mo kami sa sarong kahiwasan.
Psalms	66	13	Sa saimong harong madara ako nin mga tinutong na atang; mga panuga ko saimo sakong ootobon.
Psalms	66	14	Itatao ko saimo an ipinanuga ko kan ako nasa kasakitan.
Psalms	66	15	Madolot ako saimo nin karnerong tututongon sa altar; masakripisyo ako nin mga torilyong baka saka kanding, asin an aso kaini maitaas sa kalangitan.
Psalms	66	16	Madya asin pagdangog, kamo gabos na may pagkatakot sa Dios, asin sasabihan ko kamo kan ginibo niya sako.
Psalms	66	17	Makosog akong nag-agrangay sa saiya, asin inomaw siya kan sakong dila.
Psalms	66	18	Kun rinimpos ko sana sa puso an sakong mga kasalan, dai kutana ako dinangog nin Kagurangnan .
Psalms	66	19	Alagad totoong an Dios naghinanyog, pamibi ko saiyang dinangog.
Psalms	66	20	Pag-omawon an Dios, huli ta dai niya isinikwal an sakong pagngayo-ngayo o hinale an danay niyang pagkamoot sako.
Psalms	67	1	O Dios, kaheraki asin bendisyoni kami; paliwanaga sa samo an saimong lalawogon,
Psalms	67	2	tanganing maaraman kan bilog na daga an saimong kabotan; tanganing an gabos na nasyon makaaram kan saimong kaligtasan.
Psalms	67	3	Pag-omawon ka logod kan gabos na tawo, O Dios; pag-omawon ka logod kan gabos na tawo!
Psalms	67	4	Mag-ogma logod an gabos na nasyon asin mag-awit sa kaogmahan, huli ta matanos na hinuhukoman mo an mga banwaan asin an lambang nasyon sa daga saimong pinapangenotan.
Psalms	67	5	Pag-omawon ka logod kan gabos na tawo, O Dios; pag-omawon ka logod kan gabos na tawo!
Psalms	67	6	Itinao kan daga an saiyang bunga; an Dios, an satuyang Dios, an nagbendisyon sato.
Psalms	67	7	Benendisyonan kita nin Dios; matakot logod saiya an gabos na tawo sa kinaban.
Psalms	68	1	Tumindog logod an Dios, makawarak logod an saiyang mga kaiwal; dumulag logod an mga naoongis saiya!
Psalms	68	2	Siring na an aso ipinapalid, alawon mo logod sinda; siring na an taro natutunaw sa kalayo, an tampalasan mapara logod sa atubang nin Dios!
Psalms	68	3	Alagad mag-orogma logod an mga matanos; magkururahaw logod sinda sa kaogmahan sa atubang nin Dios!
Psalms	68	4	Mag-awit sa Dios, mag-awit nin pag-omaw sa saiyang ngaran. Andamon an dalan para sa naglulunad sa mga panganoron. Kagurangnan an saiyang ngaran, mag-ogma sa saiyang atubang!
Psalms	68	5	Ama nin mga mayong ama asin parasurog nin mga balo; siring kaiyan an Dios sa saiyang banal na Templo.
Psalms	68	6	An mga mamondo tinatawan niya nin harong na eerokan; an mga bilanggo pinapangenotan niya paluwas pasiring sa kauswagan; alagad mag-eerok sa alang na daga an mga masombikal.
Psalms	68	7	O Dios, kan pangenotan mo an saimong banwaan, kan naglakaw ka sa kalangtadan,
Psalms	68	8	naglinog an daga, nag-uran an kalangitan sa presensya nin Dios; naglinog an Sinai sa presensya nin Dios, an Dios nin Israel.
Psalms	68	9	O Dios, pinauran mo nin makosog asin pinauswag mo an saimong naalang na daga;
Psalms	68	10	duman itinugdok kan saimong banwaan an saindang harong; sa saimong karahayan pinakakan mo an mga daing sukat.
Psalms	68	11	Itinao nin Kagurangnan an pagboot; dinara kan kadaklan an bareta:
Psalms	68	12	“Nagdurulag an mga hade asin an saindang mga hukbo!” Sa harong binaranga kan mga babae an mga sinamsam:
Psalms	68	13	mga ladawan nin salampati na patos nin plata, na an mga pakpak nagsisilyab huli ta patos nin purong bulawan. (Tadaw ta an iba saindo nagpawalat sa kulungan nin karnero sa aldaw nin gera?)
Psalms	68	14	Kan an mga hade iwararak kan Makakamhan na Dios sa Bukid nin Zalmon, yelo an pinahugpa niya duman.
Psalms	68	15	Dakulang bukid an bukid nin Basan, bukid nin dakul na alitoktok, an bukid nin Basan!
Psalms	68	16	O bukid nin dakul na alitoktok, tadaw ta naaara ka sa bulod na minawot nin Dios na magin niyang erokan? Duman maerok an Kagurangnan sagkod lamang!
Psalms	68	17	Kaiba an ribo-ribong matitibay niyang karwahe, nag-abot sa banal na lugar an Kagurangnan hale sa Sinai.
Psalms	68	18	Tinutukad niya an halangkaw na bukid, dara an dakul na bihag; minaako siya nin mga regalo maski an mga gikan sa masombikal na tawo. Duman maerok an Kagurangnan Dios.
Psalms	68	19	Pag-omawon an Kagurangnan , na minadara aroaldaw kan satong mga pasan; siya an Dios nin satong kaligtasan.
Psalms	68	20	An satong Dios sarong Dios nin kaligtasan; siya an Kagurangnan , an satong Kagurangnan, na minaligtas sato sa kagadanan.
Psalms	68	21	Papasaon nanggad nin Dios an mga payo nin saiyang mga kaiwal, nin mga nagdadanay sa saindang kasalan.
Psalms	68	22	Nagtaram an Kagurangnan , “Ibabalik ko sinda hale sa Basan, ibabalik ko sinda hale sa mga kairaroman nin dagat,
Psalms	68	23	tanganing mahanawan nindo an saindong mga bitis sa dugo, asin an mga dila nin saindong mga ayam makanamit kan saindang kahirasan sa kaiwal.”
Psalms	68	24	O Dios, nahihiling an saimong mga solemneng prosesyon, an mga prosesyon nin sakong Dios, sakong hade, pasiring sa santwaryo.
Psalms	68	25	An mga paraawit nasa enotan, an mga musiko nasa hudyan, an mga babaeng nagtutugtog nin tamborin nasa pagultanan.
Psalms	68	26	“Pag-omawon an Dios sa katiriponan nin saiyang banwaan; kamong kapagarakian ni Jacob, omawon nindo an Kagurangnan !”
Psalms	68	27	Sa enotan si Benjamin, an pinakasadit sa tribu, dangan an mga lider ni Juda saka an saindang pag-iriba, kasunod an mga lider ni Zabulon saka ni Neftali.
Psalms	68	28	O Dios, ipahiling mo an saimong kapangyarihan, an kapangyarihan na ginamit mo sa pagligtas samo.
Psalms	68	29	Huli kan saimong Templo sa Jerusalem, an mga hade nagdadara saimo nin mga regalo.
Psalms	68	30	Tuyawa an Egipto, an maringis na hayop na nag-eerok sa kabariwan; tuyawa an mga nasyon, an mga torong baka asin an saindang mga ogbon, sagkod na sinda magluhod asin magdolot saimo kan saindang mga plata. Iwarak mo an mga tawong namomoot sa pakigera.
Psalms	68	31	Maabot an mga sugo hale sa Egipto; mga kamot iitaas kan mga taga Etiopia sa pagpamibi sa Dios.
Psalms	68	32	Mga kahadean sa daga, mag-awit kamo sa Dios, mag-awit nin pag-omaw sa Kagurangnan,
Psalms	68	33	sa saiya na naglulunad sa kalangitan, mga suanoy na kalangitan. Uya, ipinapadara niya an saiyang tingog, an makosog niyang tingog.
Psalms	68	34	Irukyaw nindo an kapangyarihan nin Dios, na an kamurawayan nasa Israel, na an kapangyarihan nasa kalangitan.
Psalms	68	35	Kinatatakotan an Dios sa saiyang santwaryo, an Dios nin Israel; siya minatao nin kapangyarihan asin kosog sa saiyang banwaan. Pag-omawon an Dios!
Psalms	69	1	Ligtasan ako, O Dios! Huli ta an tubig nakakaabot na sa sakuyang liog.
Psalms	69	2	Nag-iirarom ako sa laboy, asin mayo nin daga na matutongtongan. Nakakaabot ako sa tubig na hararom, nalalantopan ako kan mga alon.
Psalms	69	3	Napapagal na ako sa kahihibi; mamara na an sakuyang halonan. Nagdidiklom na an sakuyang mga mata, sa kahahalat saimo, O Dios.
Psalms	69	4	An mga naaanggot sako na mayong dahelan, mas dakul pa ki sa sakuyang buhok. Makokosog sinda na boot sakong gumadan; sinasalakay ako kan saindang kaputikan. Dai ko ikakabalik an dai ko man hinabon.
Psalms	69	5	O Dios, aram mo an sakuyang mga kalolongan; hayag saimo an gabos kong karatan.
Psalms	69	6	Dai man logod mapasopog huli sako an mga naglalaom saimo, O Kagurangnan , Dios nin mga hukbo! Dai man logod madisonra huli sako an mga naghahanap saimo, O Dios nin Israel!
Psalms	69	7	Huli saimo, an mga pagduhagi tinitios ko, napano nin kasopogan an lalawogon ko.
Psalms	69	8	Ako nagin dayuhan sa sakuyang mga tugang, dayuhan sa mga aki nin sakuyang ina.
Psalms	69	9	An pagkamoot ko sa saimong Templo minalaad siring sa kalayo; an mga pagduhagi saimo minahugpa sako.
Psalms	69	10	Kan ako nagpakumbaba huli sa pag-ayuno, tinuya-tuya ako kan mga tawo.
Psalms	69	11	Kan magsulot ako nin gubing sa pagmondo, pinagngisihan ninda ako.
Psalms	69	12	Linilibak ako kan mga nagtutukaw sa may trangkahan; an mga awit kan mga burat ako an pinapatamaan.
Psalms	69	13	Alagad para sako, mamimibi ako saimo, Kagurangnan . O Dios, sa panahon na saimong pagmarahayon, simbaga ako huli kan danay mong pagkamoot; huli ta ika maimbod sa saimong panuga.
Psalms	69	14	Ligtasan ako sa pag-irarom sa laboy; agawa ako sa sakong mga kaiwal, asin sa mga tubig na hararom.
Psalms	69	15	Hare pagtugot na lantopan ako kan baha; hare pagtugot na halonon ako kan kairaroman, o matambonan sa lulubngan.
Psalms	69	16	Simbaga ako, Kagurangnan , huli ta marahayon an danay mong pagkamoot; lilingya ako huli kan dakula mong pagkaherak.
Psalms	69	17	Hare pagtagoa sa saimong sorogoon an lalawogon mo; huli ta ako nahohorasa, tolos simbaga ako.
Psalms	69	18	Madya sako, tubosa ako, ligtasan ako sa mga kaiwal ko.
Psalms	69	19	Aram mo kun paano ako tinutuya-tuya, sinosopog asin pinapakaraot; midbid mo an gabos kong kaiwal.
Psalms	69	20	An puso ko naroronot kan mga pagduhagi, kaya ako nawawaraan nin paglaom. Hinanap ko an pagkaherak, alagad mayo lamang; an mga pararanga, alagad mayo man.
Psalms	69	21	Hudong an itinao ninda sako bilang kakanon; sa pagkapaha ko, suka an itinao nindang inomon.
Psalms	69	22	Magin litag logod an mga bangkete ninda; magin siod an saindang mga banal na pyesta.
Psalms	69	23	Dumiklom logod an saindang mga mata asin mabuta; danay logod na magkubog-kubog an saindang mga tuhod.
Psalms	69	24	Iula mo sainda an saimong kaanggotan, aboton logod sinda kan labi-labi mong kaanggotan.
Psalms	69	25	Mapabayaan logod an mga kampo ninda, asin mayo nin mag-erok sa saindang mga tolda.
Psalms	69	26	Huli ta pinapasakitan ninda an saimong hinampak; kinukulogan pa ninda an saimong linugad.
Psalms	69	27	An saindang padusa padagos mong dugangan; hare sinda pagtawe nin kaligtasan.
Psalms	69	28	Paraa sinda sa libro kan mga nabubuhay; sa listahan kan mga matanos dai mo sinda ibilang.
Psalms	69	29	Alagad ako nasasakitan asin nakukulogan; O Dios, iitaas logod ako kan saimong kaligtasan!
Psalms	69	30	Oomawon ko sa sarong awit an ngaran nin Dios; huli sa pagpasalamat, ipagbabantog ko an saiyang kadakulaan.
Psalms	69	31	An gaweng ini ikakaogma nin Kagurangnan orog pa ki sa pag-atang nin baka, ki sa pagsakripisyo nin dakula nang toro.
Psalms	69	32	Maoogma an mga naaapi kun mahiling ini; mabubuhay an mga puso kan naghahanap sa Dios.
Psalms	69	33	Huli ta an mga nangangaipo dinadangog nin Kagurangnan ; dai niya isinisikwal an saiyang banwaan na nasa bilanggoan.
Psalms	69	34	Omawon siya kan daga asin kalangitan, kan mga dagat asin kan gabos na yaon diyan.
Psalms	69	35	Ililigtas nin Dios an Sion, asin giraray papatindogon an mga banwa nin Juda. Duman mag-eerok an saiyang banwaan asin sasadirihon ninda an daga,
Psalms	69	36	na magigin pamana kan kapagarakian nin saiyang mga sorogoon, asin erokan kan mga namomoot sa saiyang ngaran.
Psalms	7	1	Kagurangnan , sakuyang Dios, suroga ako; tabangi ako sa mga naglalamag sako asin ligtasan ako,
Psalms	7	2	tibaad siring sa sarong leon ronoton ninda ako, guyodon sa harayong lugar na mayong maligtas sako.
Psalms	7	3	Kagurangnan , sakuyang Dios, kun ini ginibo ko, kun an mga kamot ko sakong dinigtaan;
Psalms	7	4	kun an sakong katood binalsan ko nin karatan, kun kinulgan ko an kaiwal na mayo man nin dahelan;
Psalms	7	5	tugoteng lamagon logod ako asin dakopon kan sakong mga kaiwal, timaktimakan an sakong hawak, asin hutadon sa alpog an sakong kalag!
Psalms	7	6	Sa kaanggotan, bumangon ka, Kagurangnan ! Atubangon mo an kaanggotan kan sakong mga kalaban; pagmata, Dios ko, mawot mo an katanosan.
Psalms	7	7	Tipona sa atubang mo an gabos na banwaan, asin hale sa kaitaasan saimong paghadean.
Psalms	7	8	Hinuhukoman nin Kagurangnan an mga banwaan; hukoman mo ako, Kagurangnan , sosog sa sakong katanosan; aram mo na ako mayo nin kasalan.
Psalms	7	9	O Dios na matanos, ika na naghuhukom kan samong kaisipan asin kamawotan. Paontoka an karatan kan mga tampalasan; alagad bendisyonan mo an mga banal.
Psalms	7	10	An kalasag ko iyo an Dios, na nagliligtas sa mga matanos.
Psalms	7	11	An Dios sarong hukom na matanos, danay na anggot sa mga maraot.
Psalms	7	12	Kun an sarong tawo dai magbakle, tataison nin Dios an saiyang espada; inandam na niya an saiyang pana;
Psalms	7	13	mga panggadan na armas inandam niya, mga nagkakalayong pana saiyang ihinimunta.
Psalms	7	14	Uya, an maraot na tawo nag-iisip nin karatan; pano siya nin karibokan asin kaputikan.
Psalms	7	15	Alagad sa mga kalot na inaandam niya para sa iba, an nahuhulog siya man sana.
Psalms	7	16	Kaya siya an nagdudusa sa ginibo niyang karatan; nakukulgan kan gibo niyang kadahasan.
Psalms	7	17	Magpapasalamat ako sa Kagurangnan huli kan saiyang katanosan; mag-aawit ako nin kaomawan sa ngaran nin Kahorohalangkaweng Kagurangnan .
Psalms	70	1	O Dios, ligtasan ako! Kagurangnan , paghumare sa pagtabang sako!
Psalms	70	2	Magkasoropog logod asin magkarilibong an mga nagmamawot na gumadan sako. Magsiribog logod asin magkasoropgan an nagmamawot na ako makulogan.
Psalms	70	3	Mamungnan logod sa kasopogan an mga nagtutuyatuya sako.
Psalms	70	4	Mag-ogma logod asin maggayagaya an gabos na naghahanap saimo. An mga nagpapahalaga kan saimong kaligtasan danay logod na magsabi, “Dakula an Dios!”
Psalms	70	5	Ako dukha asin nangangaipo, O Dios, paghumare sa pagtabang sako. Ika an sakuyang tabang asin paraligtas, hare paghaloy, Kagurangnan .
Psalms	71	1	Sa saimo ako minapaili, Kagurangnan , hare nanggad ako pagpasopogan!
Psalms	71	2	Sa saimong pagkamatanos ligtasan ako; himatea asin agawa ako!
Psalms	71	3	Ika logod an magin sakong gapo na pailihan, sarong makosog na bantayan na maligtas sako; huli ta ika an sakong gapo asin bantayan.
Psalms	71	4	O Dios, ligtasan ako sa kamot kan tampalasan, sa kamot kan tawong bakong matanos asin tulisan.
Psalms	71	5	Ika, Kagurangnan , an sakuyang paglaom; sakong pagsarig poon kan ako aki pa.
Psalms	71	6	Sa saimo ako nagsandig poon kan sakong pagkamundag; sinurog mo poon sa tulak nin sakong ina. Ika danay kong oomawon.
Psalms	71	7	Ako nagin ngangalasan para sa kadaklan, alagad ika an masarig kong pailihan.
Psalms	71	8	An sakong ngoso pano kan saimong kaomawan asin kamurawayan sa bilog na aldaw.
Psalms	71	9	Hare ako pagsikwalan ngunyan na ako gurang na; hare ako pagpabayae ngunyan na ako maluya na.
Psalms	71	10	Ako an pinag-oorolayan kan sakong mga kaiwal. Nagtitiripon an mga boot sakong gumadan.
Psalms	71	11	Olay ninda, “Pinabayaan siya nin Dios; lamagon ta siya asin dakopon, huli ta mayo nin maligtas saiya.”
Psalms	71	12	O Dios, dai ka magharayo sako; sakuyang Dios, paghumare sa pagtabang sako!
Psalms	71	13	Mapasopog logod asin madaog an minasalakay sako; magkasoropog saka mawaran nin dangog an mga boot magkulog sako.
Psalms	71	14	Alagad padagos akong maglalaom saimo, ika orog na oomawon ko.
Psalms	71	15	Ipapahayag kan sakong ngoso an saimong karahayan; an saimong kaligtasan sa bilog na aldaw, maski ngani iyan dipisil kong masabotan.
Psalms	71	16	Oomawon ko an saimong kapangyarihan, O Kagurangnan Dios ; mayo akong ipagbabantog kundi an saimong karahayan.
Psalms	71	17	O Dios, poon kan ako aki pa tinukdoan mo na ako, asin padagos na ipagbabantog ko an makangangalas mong mga gibo.
Psalms	71	18	Ngunyan na ako gurang saka ubanon na, O Dios, dai mo ako pagbayaan, sagkod na ikabalangibog ko an saimong kapangyarihan sa gabos na maabot na kapagarakian.
Psalms	71	19	An saimong katanosan, O Dios, nakakaabot sa kalangitan. Mga dakulang ngangalasan an saimong ginibo; mayo nin arog saimo.
Psalms	71	20	Pinadarahan mo ako nin mga makuring kasakitan, alagad ako papakosogon mo giraray, babangonon hale sa lulubngan.
Psalms	71	21	Dudugangan mo an sakuyang kaomawan, asin rarangahon mo ako giraray.
Psalms	71	22	Oomawon taka kan sakuyang arpa, huli kan saimong pagkamaimbod, O sakuyang Dios. Aawitan taka nin kaomawan kan sakuyang lira, O Banal na Dios nin Israel.
Psalms	71	23	Sa pag-awit ko kan saimong kaomawan, an sakong ngoso magkukurahaw sa kaogmahan, siring man an kalag ko na saimong tinabangan.
Psalms	71	24	Bilog na aldaw an sakong dila magtataram kan saimong katanosan, huli ta nawaran nin dangog asin nasopog, an mga nagmamawot magtao sako nin kulog.
Psalms	72	1	O Dios, itao mo sa hade an saimong hustisya; itao mo saiya an saimong katanosan!
Psalms	72	2	Hukoman niya logod sa katanosan an saimong banwaan, asin sa hustisya an saimong mga dukha!
Psalms	72	3	Magin mauswag logod an daga, asin makanamit nin katanosan.
Psalms	72	4	Surogon logod niya an mga dukha kan banwaan, iligtas an daing sukat asin ronoton an nang-aapi.
Psalms	72	5	Mabuhay logod siya mantang nagdadanay an aldaw, mantang nagliliwanag an bulan sa gabos na henerasyon.
Psalms	72	6	Siya magin logod siring kan uran sa kaomahan, siring kan tagiti na minahulog sa daga.
Psalms	72	7	Magburak logod an katanosan sa saiyang kapanahonan, asin magsupay logod an katoninongan, sagkod na nagliliwanag an bulan.
Psalms	72	8	Maghade logod siya poon sa dagat sagkod sa dagat, poon sa Eufrates sagkod sa mga poro kan daga.
Psalms	72	9	Magluhod logod sa atubang niya an mga nag-eerok sa kalangtadan; magdila logod kan alpog an saiyang mga kaiwal.
Psalms	72	10	Mga hade nin Espanya asin nin mga isla, magbayad logod nin mga buhis saiya. Mga hade nin Sheba asin nin Etiopia magdara logod nin mga dolot saiya.
Psalms	72	11	Gabos na hade magluhod logod sa atubang niya, gabos na nasyon maglingkod saiya.
Psalms	72	12	Huli ta iliniligtas niya an dukha na nag-aagrangay saiya, an nangangaipo asin an mayo nin minatabang.
Psalms	72	13	Naheherakan niya an maluya asin an dukha; saiyang iliniligtas an buhay kan mga nangangaipo.
Psalms	72	14	An saindang buhay tinutubos niya sa kaapihan asin sa kadahasan; an saindang dugo mahalaga para saiya.
Psalms	72	15	Mabuhay an hade! Itao logod saiya an bulawan nin Sheba; sa gabos na panahon ipamibi logod siya; an bendisyon nin Dios magdanay logod saiya!
Psalms	72	16	An daga magkaigwa logod nin dakul na kakanon; an kabubuldan matahoban logod nin mga tinanom, magin mabunga siring kan sa Lebanon. An mga syudad mapano logod nin tawo, siring sa kaomahan na pano nin doot.
Psalms	72	17	An saiyang ngaran magdanay logod sagkod lamang, an saiyang kabantogan magpadagos siring sa aldaw! An mga tawo bendisyonan logod huli sa saiya; apodon logod siyang paladan kan mga nasyon.
Psalms	72	18	Pag-omawon an Kagurangnan , an Dios nin Israel! Siya sana an naggigibo nin makangangalas na mga bagay.
Psalms	72	19	Omawon sagkod lamang an saiyang mamurawayon na ngaran! An bilog na daga mapano logod kan saiyang kamurawayan. Amen! Amen!
Psalms	72	20	Iyo ini an kataposan kan mga pamibi ni David na aking lalaki ni Jesse.
Psalms	73	1	Marahayon nanggad an Dios sa mga matanos, sa mga tawong malinig an puso.
Psalms	73	2	Alagad dikit nang mawara an sakong pagsarig; dikit nang mawara an sakong pagtubod,
Psalms	73	3	huli ta naara ako sa mga mapaabaw-abaw, kan mahiling ko an kauswagan kan tampalasan.
Psalms	73	4	Dai sinda nagtitios; an saindang hawak marahay asin makosog.
Psalms	73	5	Dai sinda nagtitios arog kan ibang tawo; mayo sinda nin problema arog kan iba.
Psalms	73	6	Kaya kapaabaw-abawan an saindang kulintas, asin dahas an saindang gubing.
Psalms	73	7	An saindang mga mata minaoldot sa katabaan asin an saindang mga puso nagsusupay sa kalolongan.
Psalms	73	8	Nag-oolog-olog sinda, nagtataram nin maraot; mapaabaw-abaw na nag-iisip nin pang-aapi.
Psalms	73	9	Nagtataram sinda nin maraot tumang sa Dios sa langit, mga tawo pinagbobotan ninda sa bilog na daga.
Psalms	73	10	Kaya minadolok sainda maski an banwaan nin Dios, asin madaling magtubod sa saindang sinasabi.
Psalms	73	11	Minasabi sinda, “Dai ini maaaraman nin Dios; dai ini maiisihan kan Kahorohalangkawe.”
Psalms	73	12	Siring kaiyan an mga tampalasan; trangkilo an buhay asin padagos na nagyayaman.
Psalms	73	13	Kun siring, mayo daw nin kahulogan an sakong pagkamalinig, asin an dai ko paggibo nin kasalan?
Psalms	73	14	O Dios, pinapagtios mo ako sa bilog na aldaw; aga-aga, pinapadusahan mo ako.
Psalms	73	15	Kun nagtaram ako nin siring kaiyan, dai kutana ako nagin maimbod sa saimong banwaan.
Psalms	73	16	Alagad kan isipon ko kun paano an pagsabot kaiyan, namatean kong masakit na marahay iyan para sako
Psalms	73	17	sagkod na naglaog ako sa saimong Templo; dangan ko nasabotan an mangyayari sa mga maraot.
Psalms	73	18	Sa katotoohan, ibinubugtak mo sinda sa mahahalnas na lugar, asin ginigibo mong mahulog sinda sa saindang kagadanan!
Psalms	73	19	Tolos sinda nagkagaradan; mangirhat an saindang nagin kataposan.
Psalms	73	20	Arog sinda sa sarong pangatorogan na nawawara pagkaaga; pagmata mo, Kagurangnan , nagkakawarara sinda.
Psalms	73	21	Kan nasa kapaitan an sakuyang kalag, kan nakulogan an sakuyang puso,
Psalms	73	22	ako nagin mangmang asin dai nakasabot; sa atubang mo, ako nagin siring sa sarong hayop.
Psalms	73	23	Alagad padagos akong nasa kaibahan mo, asin kinaptan mo an too kong kamot.
Psalms	73	24	Pinapangenotan mo ako huli kan saimong mga hatol, asin ngapit aakoon mo ako sa kamurawayan.
Psalms	73	25	Ano pa an yaon sako sa kalangitan kundi ika? Mayo akong minamawot sa daga kundi ika.
Psalms	73	26	Pwedeng panluyahon an sakong isip asin hawak, alagad an Dios iyo an sakong kosog; siya sana an kaipuhan ko sagkod lamang.
Psalms	73	27	Magagadan nanggad an mga harayo saimo; ginagadan mo an mga bakong maimbod saimo.
Psalms	73	28	Alagad para sako, mas marahay an magin harani sa Dios; an Kagurangnan Dios an ginibo kong pailihan, tanganing sakong irukyaw an gabos niyang ginibohan!
Psalms	74	1	O Dios, tadaw ta isinisikwal mo kami sagkod lamang? Tano ta anggot ka sa mga karnero na saimong ataman?
Psalms	74	2	Giromdoma an saimong banwaan, na kaidtong panahon pinili mo para saimo; na tinubos mo sa kaoripnan tanganing magin sadiring tribu. Giromdoma an Bukid nin Sion na saimong dating pinag-erokan.
Psalms	74	3	Maglakaw ka sa mga lugar na narumpag na gayo; rinaot kan mga kaiwal an gabos na nasa laog kan Templo!
Psalms	74	4	Nagkurahaw sa laog kan Templo an saimong mga kaiwal; nagpatindog nin mga bandera duman bilang tanda nin panggana.
Psalms	74	5	Pinatok ninda an mga pintoan, siring sa mga parapalod nin kahoy.
Psalms	74	6	Rinaot ninda an mga sinamnohan na lanob, sa paagi nin mga patok saka martilyo.
Psalms	74	7	Sinulo ninda an saimong Templo; rinumpag, dai ginalangan an saimong pinag-eerokan.
Psalms	74	8	Nagsaboot sinda, “Ronoton nyato sinda”; sinulo ninda an gabos na santwaryo nin Dios sa daga.
Psalms	74	9	Mayo na an samong mga banal na tanda; mayo ni sarong propetang natada; asin mayong nakakaaram kun sagkod nuarin an siring na kamugtakan.
Psalms	74	10	Sagkod nuarin, O Dios, magtutuya-tuya an kaiwal? Mag-oolog-olog daw sinda sagkod lamang kan saimong ngaran?
Psalms	74	11	Tano ta pinupugol mo an saimong kamot? Tano ta nagsasayuma ka sa pagtabang samo?
Psalms	74	12	Alagad poon kaidto ika na an samuyang Hade, O Dios; dakul nang beses mo kaming ilinigtas.
Psalms	74	13	Binanga mo an dagat kan saimong kosog; rinonot mo an payo kan mga dragon sa katubigan.
Psalms	74	14	Rinonot mo an mga payo kan Leviatan; itinao mo bilang pagkakan sa mga hayop sa kadlagan.
Psalms	74	15	Pinabulos mo an mga sapa saka burabod; pinamara mo an mga darakulang salog.
Psalms	74	16	Linalang mo an aldaw asin an banggi; ibinugtak mo an aldaw, an bulan saka mga bitoon.
Psalms	74	17	An daga binugtakan mo nin mga kasagkoran; ginibo mo an tig-init saka an tig-uran.
Psalms	74	18	Giromdoma, Kagurangnan , na nginingisihan ka kan mga kaiwal, ikinakaongis ka kan mga tawong masombikal.
Psalms	74	19	An saimong salampati hare pagpabayae sa mga maringis na hayop; hare paglingawe sagkod lamang an buhay kan saimong mga dukha.
Psalms	74	20	Giromdoma an tipan na ginibo mo samuya; huli ta pano nin kadahasan an lambang kanto kan daga.
Psalms	74	21	An mga naapi hare pagpasopogan; an mga dukha asin nangangaipo tugoteng mag-omaw kan saimong ngaran.
Psalms	74	22	Tindog, O Dios, asin suroga ako; giromdoma na nginingisihan ka kan kaiwal sa bilog na aldaw.
Psalms	74	23	Hare paglingawe an saindang kinurahaw, an daing ontok na ribok kan saimong mga kaiwal.
Psalms	75	1	Nagpapasalamat kami saimo, O Dios, nagpapasalamat kami saimo! Inaapod mi an saimong ngaran, asin ibinabareta an mga gibo mong ngangalasan.
Psalms	75	2	Nagtaram an Dios, “Sa itinalaan kong panahon mahukom ako na may katanosan.
Psalms	75	3	Maski magtakig an kinaban asin an gabos na yaon diyan, pupugolon ko an mga harigi kaiyan.
Psalms	75	4	Tinataraman ko an mga mapaabaw-abaw na dai maghambog;
Psalms	75	5	tinataraman ko an mga tampalasan na ontokon an saindang kahambogan.”
Psalms	75	6	An paghukom dai minagikan sa sirangan o sa solnopan, ni sa mga kalangtadan o kabukidan;
Psalms	75	7	kundi sa Dios na iyo an hukom, an nagpapadusa sa saro asin nagpapatalingkas sa iba.
Psalms	75	8	Kapot nin Kagurangnan an sarong kalis, pano nin maisog na arak nin saiyang kaanggotan. Iuula niya iyan, asin iinomon kan gabos na tampalasan; iinomon sagkod na maubos.
Psalms	75	9	Alagad dai ako maontok sa pagrukyaw kan Dios ni Jacob; maawit ako nin kaomawan sa saiya.
Psalms	75	10	Roronoton niya an kapangyarihan kan mga maraot, alagad dudugangan niya an kapangyarihan kan mga matanos.
Psalms	76	1	An Dios midbid sa Juda; bantog sa Israel an saiyang ngaran.
Psalms	76	2	An saiyang harong yaon sa Jerusalem, nag-eerok siya sa Bukid nin Sion.
Psalms	76	3	Duman saiyang binari an mga pana, mga kalasag, mga espada, asin an mga armas nin gera.
Psalms	76	4	Ika, O Dios, mamurawayon, orog na magayon ki sa kabukidan na daing kataposan.
Psalms	76	5	An maiisog nindang soldados binawian kan saindang sinamsam, asin ngunyan nagkakatorog sa kagadanan; gabos nindang kosog asin kahusayan mayo nin kamugtakan.
Psalms	76	6	Sa saimong pagtuyaw, O Dios ni Jacob, an lunad asin an kabayo parehong nagadan.
Psalms	76	7	Alagad ika, Kagurangnan , kinatatakotan kan gabos. Mayo nin makakaatubang saimo kun ika anggot.
Psalms	76	8	Ipinahayag mo an paghukom hale sa langit; natakot an daga asin dai naggirong,
Psalms	76	9	kan ika magtindog sa paghukom, tanganing iligtas an gabos na naaapi sa daga.
Psalms	76	10	An kaanggotan nin tawo magtatao nin kaomawan saimo; an makaligtas sa gera iyo an maselebrar kan saimong mga pyesta.
Psalms	76	11	Otobon nindo sa Kagurangnan na saindong Dios, an saindong panuga saiya. Gabos na nasyon sa palibot magdara nin mga dolot sa saiya na maninigong katakotan,
Psalms	76	12	na minaputol kan hinangos nin mga prinsipe, na minatakot sa mga hade nin daga.
Psalms	77	1	Makosog na minaapod ako sa Dios; minaapod nin makosog tanganing himateon niya ako.
Psalms	77	2	Sa aldaw nin sakong kasakitan hinahanap ko an Kagurangnan; magdamlag na iniitaas ko an sakong mga kamot sa pagpamibi, alagad daing nakukuang karangahan an sakong kalag.
Psalms	77	3	Kun iniisip ko an Dios, ako nag-aagrangay; kun ako naghohorophorop, nanluluya an sakong boot.
Psalms	77	4	Bilog na banggi dai niya ako pinakatorog; nahahandal ako nin marahay, kaya dai ako nakakataram.
Psalms	77	5	Iniisip-isip ko an nakaaging mga aldaw, naroromdoman ko an nakaaging mga taon.
Psalms	77	6	Bilog na banggi hinohorophorop ko sa sakong puso, iniisip-isip ko asin hinahapot an sadiri:
Psalms	77	7	“Isisikwal daw kita nin Kagurangnan sagkod pa man? Dai na daw niya kita mawiwilihan?
Psalms	77	8	Napara na daw sagkod pa man an danay niyang pagkamoot? Natapos na daw an saiyang mga panuga?
Psalms	77	9	Nalingawan na daw nin Dios na siya maugayon? Sa kaanggotan, pinupugol na daw niya an saiyang pagkaherak?”
Psalms	77	10	Dangan nagsabi ako, “An nakakakulog kan sakong boot iyo ini— na an Dios bako nang mapangyari.”
Psalms	77	11	Gigiromdomon ko an mga gibo nin Kagurangnan ; gigiromdomon ko an saimong mga ngangalasan kaidto.
Psalms	77	12	Iisipon ko an gabos mong gibo; hohorophoropon ko an dakulang mga bagay na ginibo mo.
Psalms	77	13	Banal, O Dios, an saimong mga gibo. Mayo nin dios na siring kadakula saimo.
Psalms	77	14	Ika an Dios na naggigibo nin mga ngangalasan; an saimong kosog ipinahiling mo sa mga banwaan.
Psalms	77	15	Huli kan saimong kapangyarihan ilinigtas mo an saimong banwaan, an kapagarakian ni Jacob asin ni Jose.
Psalms	77	16	Kan nahiling ka kan mga tubig, O Dios, sinda nagkatarakot, asin an mga kairaroman nagtarakig.
Psalms	77	17	Uran inula kan mga panganoron; nagpaluwas nin mga daguldol an kalangitan; asin an kikilat naglaad sa gabos na direksyon.
Psalms	77	18	An ribok kan saimong daguldol yaon sa buhawi; an saimong kikilat nag-ilaw sa kinaban; an daga naglinog asin tinakigan.
Psalms	77	19	An mga alon saimong linakawan; inibong mo an hararom na dagat, alagad mayong nakahiling kan saimong inagihan.
Psalms	77	20	Siring sa sarong pastor, pinangenotan mo an saimong banwaan, sa pamamahala ni Moises saka ni Aaron.
Psalms	78	1	Banwaan ko, dangoga an sakong katukdoan, asin hinanyoga an sakong itataram.
Psalms	78	2	Bubuksan ko an sakong ngoso sa parabola, asin ipapahayag ko an mga kasuanoy na kasabihan,
Psalms	78	3	mga bagay na satong nadangog asin nanodan, mga bagay na sinabi sato kan satong mga magurang.
Psalms	78	4	Dai ta iyan tatagoon sa satong kaakian; kundi isasabi ta sa masunod na henerasyon an mga ngangalasan na ginibo nin Kagurangnan , siring man an saiyang kosog asin kapangyarihan.
Psalms	78	5	Tinawan niya nin mga togon an banwaan nin Israel; nin mga pagboot an kapagarakian ni Jacob. Pinagbotan niya an satong mga ginikanan na itukdo an saiyang mga togon sa saindang kaakian,
Psalms	78	6	tanganing manodan iyan kan masunod na henerasyon na iyo man an matukdo kaiyan sa saindang kaakian;
Psalms	78	7	tanganing ibugtak ninda an saindang paglaom sa Dios, asin dai malingawan an saiyang ginibo, kundi padagos na otobon an saiyang katogonan;
Psalms	78	8	asin tanganing dai sinda makaarog sa saindang mga ginikanan, na sarong matumang asin bakong makinuyog na banwaan; banwaan na bakong masarig an pagtubod sa Dios asin dai nagdanay na maimbod sa saiya.
Psalms	78	9	An mga Efraimita, na armado nin mga pana, nagdurulag sa aldaw nin ralaban.
Psalms	78	10	Dai ninda inotob an saindang tipan sa Dios; dai sinda naglakaw sa dalan nin saiyang mga togon.
Psalms	78	11	Nalingawan ninda an saiyang mga ginibo, an mga milagro na ipinahiling niya sainda.
Psalms	78	12	Sa atubang kan saindang mga ginikanan, ginibo nin Dios an saiyang mga ngangalasan sa Egipto, sa kapatagan nin Zoan.
Psalms	78	13	Binanga niya an dagat asin duman sinda pinalakaw; pinatindog niya an katubigan siring sa mga lanob.
Psalms	78	14	Kun aldaw, pinapangenotan niya sinda sa paagi nin panganoron; asin sa bilog na banggi, sa paagi nin kalayo.
Psalms	78	15	Binanga niya an mga gapo sa kalangtadan dangan tinawan sinda nin tubig hale sa kairaroman.
Psalms	78	16	Hale sa gapo, pinaluwas niya an burabod, dangan pinabulos an tubig siring sa sarong salog.
Psalms	78	17	Alagad nagpadagos sinda sa pagkasala sa Dios; duman sa desyerto nagtumang sinda sa Kahorohalangkawe.
Psalms	78	18	Tuyong binalo ninda an Dios sa paagi nin paghagad kan kakanon na saindang minawot.
Psalms	78	19	Nagtaram sinda tumang sa Dios asin nagsabi, “Makakatao daw an Dios nin kakanon sa desyerto?
Psalms	78	20	Totoo nanggad na binadulan niya an gapo asin nagbulos an tubig na garo burabod, alagad pwede daw niyang tawan nin tinapay saka karne an saiyang banwaan?”
Psalms	78	21	Kaya naanggot an Kagurangnan kan madangog niya sinda; sarong kalayo an naglaad tumang ki Jacob, asin nagdakula an saiyang kaanggotan tumang ki Israel,
Psalms	78	22	huli ta mayo sindang pagtubod sa saiya asin dai nagsarig sa saiyang nakakaligtas na kapangyarihan.
Psalms	78	23	Alagad pinagbotan niya an kalangitan sa itaas asin nabuksan an mga pintoan nin langit;
Psalms	78	24	pinauranan niya sinda nin manna na saindang makakakan, asin tinawan sinda kan langitnon na pagkakan.
Psalms	78	25	Nagkakan an mga tawo kan tinapay kan mga anghel; tinawan sinda nin Dios kan kakanon na saindang kaipuhan.
Psalms	78	26	Pinahuyop-huyop niya an doros sa sirangan, asin huli kan saiyang kapangyarihan pinakosog niya an doros sa habagat;
Psalms	78	27	an saiyang banwaan pinauranan niya nin mga gamgam, na arog sa baybay nin dagat sa bilang;
Psalms	78	28	pinahugpa niya an mga ini sa tahaw kan saindang kampo, sa palibot kan saindang mga tolda.
Psalms	78	29	Kaya nagkarakan an mga tawo asin nagkabarasog; tinawan sinda nin Dios kan saindang kaipuhan.
Psalms	78	30	Alagad dai pa ngani sinda nagkakabarasog, mantang nagkakarakan pa sinda,
Psalms	78	31	naanggot sainda an Dios asin ginadan an saindang makokosog na kalalakihan, an mga pinakamarahay na hoben nin Israel.
Psalms	78	32	Alagad padagos pa giraray sa pagkasala an mga tawo; dai sinda nagsarig saiya maski naggibo siya nin mga ngangalasan.
Psalms	78	33	Kaya tinapos niya an saindang mga aldaw siring sa sarong hinangos; tinapos niya an saindang mga taon sa takot.
Psalms	78	34	Kan gadanon niya an nagkapira sainda, nagbalik saiya an mga natadang buhay; nagbakle asin tudok sa puso na namibi saiya.
Psalms	78	35	Nagiromdoman ninda na an Dios iyo an saindang parasurog, na an Kahorohalangkaweng Dios iyo an saindang kagtubos.
Psalms	78	36	Alagad gabos kaputikan an saindang sinabi; an saindang itinaram bakong tudok sa boot.
Psalms	78	37	An saindang puso bakong dayupot sa saiya; bako sindang maimbod sa saiyang tipan.
Psalms	78	38	Alagad maheherakon an Dios sa saiyang banwaan. Pinatawad niya an saindang kasalan asin dai niya sinda ginadan. Dakul na beses niyang pinugolan an saiyang kaanggotan, asin dai niya pinukaw an saiyang labi-labing kaanggotan.
Psalms	78	39	Nagiromdoman niyang sinda mga tawo sana, garo doros na minaagi dangan nawawara.
Psalms	78	40	Pirang beses sindang nagrebelde tumang saiya sa desyerto; pirang beses ninda siyang pinamondo!
Psalms	78	41	Dakul na beses binalo ninda an Dios, asin pinaanggot an Banal na Dios nin Israel.
Psalms	78	42	Liningawan ninda an dakula niyang kapangyarihan, asin an aldaw kan tuboson niya sinda sa mga kaiwal;
Psalms	78	43	kan gibohon niya an saiyang mga ngangalasan sa Egipto, an saiyang mga milagro sa kapatagan nin Zoan.
Psalms	78	44	Ginibo niyang dugo an mga salog, kaya nawaran nin tubig na maiinom an mga Egipcio.
Psalms	78	45	Pinadarahan niya sinda nin mga langaw, tanganing pasakitan sinda; mga talapang tanganing raoton an daga.
Psalms	78	46	Nagpadara siya nin mga ulod tanganing kakanon an saindang mga tinanom; mga doron tanganing raoton an bunga kan saindang kapagalan.
Psalms	78	47	Ginadan niya an saindang mga ubas huli sa uran nin yelo; an saindang mga kahoy na sikomoro huli sa lipot.
Psalms	78	48	Ginadan niya an saindang mga baka huli sa uran nin yelo; an saindang mga hayop huli sa kikilat.
Psalms	78	49	Binutasan niya sainda an saiyang dakulang kaanggotan, kabaldian asin kakurihan, na naghugpa bilang mga anghel nin kagadanan.
Psalms	78	50	Dai niya pinugol an saiyang kaanggotan; dai niya ilinigtas an saindang buhay, kundi huli sa peste, sinda saiyang ginadan.
Psalms	78	51	Ginadan niya an mga matuang aking lalaki kan gabos na pamilya nin Egipto.
Psalms	78	52	Dangan siring sa sarong pastor, pinangenotan niya an saiyang banwaan asin dinara sa desyerto.
Psalms	78	53	Matiwasay niya sindang dinara, kaya dai sinda nagkatarakot; alagad tinahoban kan dagat an saindang mga kaiwal.
Psalms	78	54	Dinara niya sinda sa saiyang banal na daga, sa kabukidan na saiyang sinakop.
Psalms	78	55	Pinahale niya sa daga an mga nag-eerok duman, mantang nagdadangadang an saiyang banwaan; binanga niya an saindang daga sa mga tribu nin Israel asin itinao sa mga Israelita an saindang mga harong.
Psalms	78	56	Alagad binalo ninda asin tinumangan an Kahorohalangkaweng Dios, asin dai ninda kinuyog an saiyang mga togon,
Psalms	78	57	kundi nagtumang sinda asin dai nagin maimbod siring kan saindang mga magurang; dai sinda masasarigan siring sa tikong pana.
Psalms	78	58	Pinaanggot siya ninda huli kan saindang mga paganong altar; pinaimon siya ninda huli kan saindang mga dios-dios.
Psalms	78	59	Naanggot an Dios kan mahiling iyan, kaya isinikwal niya an saiyang banwaan.
Psalms	78	60	Binayaan niya an saiyang tolda sa Shilo, an tolda na saiyang pinag-erokan kaiba kan mga tawo.
Psalms	78	61	Itinugot niyang masakop kan satong mga kaiwal an Kaban nin Tipan, an tanda kan saiyang kapangyarihan asin kamurawayan.
Psalms	78	62	Naanggot siya sa sadiri niyang banwaan asin itinugot niyang gadanon sinda kan saindang mga kaiwal.
Psalms	78	63	An saindang mga hoben na lalaki nagadan sa gera, asin mayo nin nag-agom sa saindang mga daraga.
Psalms	78	64	Huli sa espada, an saindang mga padi nagkagaradan; asin an saindang mga balo dai nakapanambitan.
Psalms	78	65	Dangan nagmata an Kagurangnan , na garo nagkatorog; arog sa sarong makosog na lalaking nagkukurahaw huli sa arak.
Psalms	78	66	Pinasibog niya an saiyang mga kaiwal; sinopog niya sinda sagkod lamang.
Psalms	78	67	Isinikwal niya an kapagarakian ni Jose; dai niya pinili an tribu ni Efraim;
Psalms	78	68	kundi saiyang pinili an tribu ni Juda asin an Bukid nin Sion, na saiyang namomotan.
Psalms	78	69	Duman niya itinugdok an saiyang Templo arog kan harong niya sa langit; pinakosog niya iyan arog kan daga, na saiyang pinamugtak sagkod lamang.
Psalms	78	70	Pinili niya si David na saiyang sorogoon; kinua niya ini hale sa mga pasabsaban,
Psalms	78	71	hale sa pag-ataman kan saiyang mga hayop, tanganing magin pastor ni Jacob na saiyang banwaan, nin Israel na saiyang pamana.
Psalms	78	72	Inataman sinda ni David sa katanosan nin saiyang puso; may kakayahan na pinangenotan niya sinda.
Psalms	79	1	O Dios, an saimong daga linaog kan mga pagano; pinagbasang-basang ninda an banal mong Templo; rinumpag ninda an Jerusalem.
Psalms	79	2	Ipinakakan ninda sa mga gamgam an bangkay kan saimong mga sorogoon; an hawak kan saimong mga banal itinao sa mga lalaw na hayop bilang kakanon.
Psalms	79	3	Pinabulos ninda siring sa tubig an dugo kan saimong banwaan; nagbulos na garo tubig sa bilog na Jerusalem, asin mayong nawalat na malubong kan mga gadan.
Psalms	79	4	Nagin ngingisihan kami kan samuyang mga kataed; pinag-olog-olog saka pinagtuya-tuya kan mga nasa palibot nyamo.
Psalms	79	5	Sagkod nuarin, Kagurangnan ? Maaanggot ka daw sagkod lamang? Padagos daw na maglalaad siring sa kalayo an saimong kaanggotan?
Psalms	79	6	Ulaan an saimong kaanggotan sa mga nasyon na dai nakakamidbid saimo, sa mga kahadean na dai nag-aapod kan ngaran mo.
Psalms	79	7	Huli ta ginadan ninda si Jacob, asin rinaot ninda an saiyang erokan.
Psalms	79	8	Dai mo kami pagpadusahan huli sa kasalan kan samong mga ginikanan; madya sa pagtabang samuya ngunyan, huli ta nawawaran kami nin paglaom.
Psalms	79	9	Tabangi kami, O Dios nin samuyang kaligtasan, huli sa kamurawayan nin saimong ngaran. Ligtasan kami asin patawada an samong mga kasalan, huli kan saimong ngaran.
Psalms	79	10	Tano ta maghapot an mga nasyon, “Haen an saindang Dios?” Mahiling mi logod an pagsingil asin pagpadusa mo sa mga nasyon, huli ta pinabulos ninda an dugo kan saimong mga sorogoon.
Psalms	79	11	Dangoga an inagrangay kan mga nasa bilanggoan; asin huli kan saimong dakulang kapangyarihan, ligtasan an mga nahatolan na magadan.
Psalms	79	12	An ibang nasyon makapitong beses mong padusahan, huli kan pagtuyatuya ninda saimo, Kagurangnan .
Psalms	79	13	Dangan kami na saimong banwaan, mga karnero na saimong ataman, magpapasalamat saimo sagkod pa man; ika samong oomawon sa gabos na kapagarakian.
Psalms	8	1	O Kagurangnan , samuyang Kagurangnan, dakula an saimong ngaran sa bilog na kinaban! An pag-omaw saimo nakakaabot sa kalangitan;
Psalms	8	2	inaawit ini nin mga aki asin nin mga umboy. Ligtas ka sa gabos na kaiwal mo; pinapaontok mo an siisay man na minatumang saimo.
Psalms	8	3	Kun minamasdan ko an kalangitan na saimong ginibo, an bulan asin an mga bitoon na ibinugtak mo sa saindang mga lugar—
Psalms	8	4	ano an tawo ta ginigiromdom mo siya; an aki nin tawo ta inaataman mo siya?
Psalms	8	5	Alagad ginibo mo siyang hababang kadikit sa mga anghel. Kinoronahan mo siya nin kamurawayan asin kaomawan.
Psalms	8	6	Tinawan mo siya nin kapangyarihan sa gabos mong linalang, ibinugtak mo an gabos sa irarom nin saiyang mga bitis;
Psalms	8	7	an mga karnero asin mga baka, siring man an mga maringis na hayop;
Psalms	8	8	an mga gamgam saka mga sira, asin an mga linalang sa kadagatan.
Psalms	8	9	O Kagurangnan , samuyang Kagurangnan, dakula an saimong ngaran sa bilog na kinaban!
Psalms	80	1	Dangoga kami, O Pastor nin Israel; himatea kami, ika na pamayo kan saimong mga karnero. Ika na nakatukaw sa trono sa ibabaw kan mga kerubin,
Psalms	80	2	magpahiling ka sa mga tribu ni Efraim, Benjamin asin Manases. Ipahiling mo an saimong kosog, asin madya sa pagligtas samo.
Psalms	80	3	O Dios, ibalik mo kami; pahilingan samo an saimong pagkaherak, asin kami makakaligtas.
Psalms	80	4	O Kagurangnan , Dios nin mga hukbo, sagkod nuarin ka maaanggot sa pamibi kan saimong banwaan?
Psalms	80	5	Pinakakan mo kami kan tinapay nin kamondoan; pinainom mo nin luha sa dakulang lalagan.
Psalms	80	6	An samuyang daga pinag-iiwalan kan samong mga kataed, pinagngingisihan kami kan samong mga kalaban.
Psalms	80	7	O Dios nin mga hukbo, ibalik mo kami; pahilingan samo an saimong pagkaherak, asin kami makakaligtas.
Psalms	80	8	Sarong ubasan kinua mo hale sa Egipto; pinahale mo an mga nasyon asin itinanom idto.
Psalms	80	9	Saimong hinawanan an lugar na tataluboan; kaya nakagamot asin nakalakop sa daga an ubasan.
Psalms	80	10	Natahoban kan limpoy kaini an kabukidan; natahoban man kan saiyang mga sanga an darakulang mga sedro.
Psalms	80	11	An mga sanga kaini nakaabot sa Dagat nin Mediteraneo; nakaabot man sagkod sa Salog nin Eufrates.
Psalms	80	12	Tadaw ta rinumpag mo an saiyang mga kudal? Kaya ngunyan gabos na minaagi nagpupudo kan saiyang mga bunga.
Psalms	80	13	Sinusungkal kan opon sa kadlagan, sinasabsab kan mga hayop sa kapatagan.
Psalms	80	14	O Dios nin mga hukbo, kilingan mo kami! Dumungaw ka hale sa langit asin hilinga kami! Atamana ining ubasan,
Psalms	80	15	an banwaan na itinanom kan saimong kamot, pinatalubo sagkod na pumusog.
Psalms	80	16	Sinulo iyan nin mga kaiwal asin pinalod; hilinga sinda asin tunawa kan saimong kaanggotan.
Psalms	80	17	Alagad suroga asin atamana an banwaan na pinili mo, an nasyon na pinakosog mong gayo.
Psalms	80	18	Dai mi na nanggad ika tatalikdan. Tawe kami nin buhay, asin aapodon mi an saimong ngaran.
Psalms	80	19	Kagurangnan , Dios nin mga hukbo, ibalik mo kami; pahilingan samo an saimong pagkaherak, asin kami makakaligtas.
Psalms	81	1	Mag-awit nin makosog sa Dios na satong parasurog; magkurahaw kita sa kaogmahan sa Dios ni Jacob!
Psalms	81	2	Kosogon an awit, patanogon an mga tamborin; magtugtog sa mahamis na tanog kan mga arpa saka lira.
Psalms	81	3	Patanoga nindo an trompeta sa aldaw nin pyesta, kun gimata an bulan asin kun kabilogan kaiyan.
Psalms	81	4	Iyo ini an pagsusundon sa Israel, sarong kabotan hale sa Dios ni Jacob.
Psalms	81	5	Itinao niya iyan sa banwaan nin Israel kan salakayon niya an daga nin Egipto. Sarong tingog na bako kong midbid an nadangog kong nagsabi,
Psalms	81	6	“Hinale ko an gabat sa saindong abaga; pinapahingalo ko an saindong mga kamot sa pagbitbit kan basket.
Psalms	81	7	Kan kamo nasa kahorasaan, inapod nindo ako asin ilinigtas ko kamo. Hale sa pinagtatagoan kong daguldol, sinimbag ko kamo. Binalo ko kamo duman sa mga burabod nin Meriba.
Psalms	81	8	Banwaan ko, dangoga an sakong patanid; Israel, kun magdangog ka lamang sako!
Psalms	81	9	Dai ka nanggad magsamba sa ibang dios.
Psalms	81	10	Ako an Kagurangnan na saimong Dios, na nagluwas saimo hale sa daga nin Egipto. Bukaha an saimong ngoso, asin papakakanon taka.
Psalms	81	11	“Alagad habong magdangog sako an sakong banwaan; habo akong kuyogon nin Israel.
Psalms	81	12	Kaya pinabayaan ko sinda sa katagasan kan saindang mga payo tanganing masunod ninda an sadiri nindang mga mawot.
Psalms	81	13	Kun magdangog kuta sako an sakong banwaan; kun magsunod kuta an Israel sa sakong mga dalan!
Psalms	81	14	Dadaogon ko tolos an saindang mga kaiwal, asin sasakopon an saindang mga kalaban.
Psalms	81	15	Sa atubang ko, maduko sa takot an mga naaanggot sako; an saindang padusa magdadanay sagkod lamang.
Psalms	81	16	Alagad ipapakakan ko saindo an pinakamarahay na trigo asin babasogon ko kamo sa dugos na hale sa gapo.”
Psalms	82	1	An Dios iyo an namamayo sa langitnon na katiriponan; sa tahaw nin mga dios siya an naghuhukom:
Psalms	82	2	“Sagkod nuarin kamo maghuhukom tumang sa katanosan asin maapil sa mga tawong tampalasan?
Psalms	82	3	Tawan nindo nin katanosan an mga dukha asin an mga ilo; galangan nindo an deretso kan mga nagtitios asin kan mga nangangaipo.
Psalms	82	4	Ligtasan an mga dukha asin an mga mayong sukat sa kamot kan mga maraot na tawo.
Psalms	82	5	“Mayo sinda nin kadonongan o pakasabot! Naglalakaw sinda sa kadikloman; mayo na nin hustisya sa kinaban.
Psalms	82	6	Ako nagtataram, ‘Kamo mga dios, kamo gabos mga aking lalaki kan Kahorohalangkawe.’
Psalms	82	7	Alagad magagadan kamo siring kan mga tawo; matatapos an saindong buhay arog sa arin man na prinsipe.”
Psalms	82	8	Bumangon ka, O Dios, asin hukoman mo an kinaban; huli ta sadiri mo an gabos na nasyon.
Psalms	83	1	O Dios, dai ka mag-alo; dai magsa-daing labot, magsa-daing pagmakulog.
Psalms	83	2	Uya, nagriribok an saimong mga kaiwal; nagrerebelde an mga naoongis saimo.
Psalms	83	3	Nagpaplano sinda nin karatan tumang sa saimong banwaan; nagtitiripon tumang sa saimong mga iniingatan.
Psalms	83	4	Olay ninda, “Madya, puhoon ta an saindang nasyon, tanganing an Israel dai na nanggad giromdomon.”
Psalms	83	5	Nagkakaoroyon sinda sa saindang plano; naggigibo nin tipan tumang saimo;
Psalms	83	6	an mga taga Edom saka mga Ismaelita; an mga taga Moab saka mga Agareno;
Psalms	83	7	mga taga Gebal, Ammon asin Amalek; mga Filisteo asin an mga taga Tiro.
Psalms	83	8	Nagsarabay man sainda an mga taga Asiria; makokosog sindang kaapil kan kapagarakian ni Lot.
Psalms	83	9	Giboha sainda an ginibo mo sa mga Midianita; ki Sisera asin ki Jabin duman sa salog nin Kison.
Psalms	83	10	Dinaog mo sinda duman sa Endor, asin an saindang mga bangkay nalapa sa daga.
Psalms	83	11	An mga lider ninda iarog mo ki Oreb saka ki Zeeb; an mga prinsipe ninda iarog mo ki Zeba asin ki Zalmunna,
Psalms	83	12	na nagsarabi, “Satuyang sadirihon an mga pasabsaban nin Dios.”
Psalms	83	13	Dios ko, iwarak mo sinda siring sa alpog; siring sa ata na ipinapalid nin doros.
Psalms	83	14	Siring sa kalayo na nakakatunaw sa kadlagan; siring sa kalayo na nakakaraot nin kabukidan;
Psalms	83	15	lamaga sinda kan saimong aripuros; takota sinda kan makosog mong doros.
Psalms	83	16	An saindang lalawogon panoa nin sopog, Kagurangnan ; tanganing apodon ninda an saimong ngaran.
Psalms	83	17	Mapasopog logod sinda asin manluya sagkod pa man; magadan logod sinda sa kasopogan.
Psalms	83	18	Masabotan logod ninda na ika sana an Kagurangnan ; na ika an orog kahalangkaw sa bilog na kinaban.
Psalms	84	1	Magayonon an saimong erokan, O Kagurangnan nin mga hukbo!
Psalms	84	2	An sakong kalag napupungaw asin naghihidaw sa mga patyo nin Kagurangnan . An sakong puso asin hawak nag-aawit sa kaogmahan sa Dios na buhay.
Psalms	84	3	Maski an dignos nakakakua nin harong, asin an balinsayawan nakakakua nin sadiring salagan para sa saiyang mga siwo, diyan sa harani kan saimong mga altar, O Kagurangnan nin mga hukbo, sakong Hade asin sakong Dios.
Psalms	84	4	Paladan an mga nag-eerok sa saimong harong; danay na inaawit ninda an saimong kaomawan.
Psalms	84	5	Paladan sinda na an kosog yaon saimo, na nasa puso an mga dalan pasiring sa Sion.
Psalms	84	6	Mantang linalakaw ninda an kapantayan nin Baca, ini ginigibo nindang sarong lugar nin mga burabod; ini pinapano man nin mga sapa kan amay na uran.
Psalms	84	7	Mantang naglalakaw, orog na minakosog sinda; mahihiling ninda an Dios nin mga dios sa Sion.
Psalms	84	8	Kagurangnan , Dios nin mga hukbo, hinanyoga an sakong pamibi. Himatea, O Dios ni Jacob!
Psalms	84	9	Bendisyonan mo an samong hade, O Dios; an hade na saimong pinili.
Psalms	84	10	Sarong aldaw sa laog nin saimong mga patyo orog na marahay ki sa sangribong aldaw sa ibang lugar. Papaorogon ko an magtindog sa trangkahan kan harong nin sakong Dios, ki sa mag-erok sa harong nin mga tampalasan.
Psalms	84	11	An Kagurangnan iyo an samong parasurog asin mamurawayon na hade; benebendisyonan niya kami nin karahayan asin onra. Karahayan dai niya isasayuma sa mga naggigibo nin matanos.
Psalms	84	12	Kagurangnan , Dios nin mga hukbo, paladan an tawo na minasarig saimo!
Psalms	85	1	Kagurangnan , naherakan mo an saimong daga; ibinalik mo an mga kayamanan ni Jacob.
Psalms	85	2	Pinatawad mo an kasombikalan kan saimong banwaan; pinatawad mo an gabos nindang kasalan.
Psalms	85	3	Pinugol mo an saimong kaanggotan; pinakulpa mo an labi-labi mong kaanggotan.
Psalms	85	4	Ibalik mo kami, O Dios nin samong kaligtasan; halea an saimong hinanakit sa samo.
Psalms	85	5	Maaanggot ka daw samo sagkod lamang? Papahaloyon mo daw an saimong kaanggotan sagkod sa gabos na kapagarakian?
Psalms	85	6	Ibalik mo giraray samo an buhay, tanganing mag-ogma sa saimo an banwaan mo.
Psalms	85	7	Ipahiling mo an danay mong pagkamoot, Kagurangnan , asin itao mo samuya an saimong kaligtasan.
Psalms	85	8	Nagdadangog ako kan itinataram nin Dios na Kagurangnan , huli ta ipinapahayag niya an katoninongan sa saiyang banwaan, sa saiyang mga banal, na dai na mabalik sa saindang kasombikalan.
Psalms	85	9	Totoong harani na an kaligtasan para sa mga may pagkatakot saiya, nganing an kamurawayan mag-erok sa daga.
Psalms	85	10	An pagkamoot asin an pagkamaimbod magtutuparan; an katanosan asin an katoninongan maghahadokan.
Psalms	85	11	An pagkamaimbod matalubo sa daga; an katanosan madungaw hale sa langit.
Psalms	85	12	Papauswagon kita nin Kagurangnan ; dakul an magigin ani kan satong kaomahan.
Psalms	85	13	An katanosan mangengenot sa Kagurangnan , maandam kan dalan na saiyang lalakawan.
Psalms	86	1	Hinanyoga ako, Kagurangnan , asin simbaga, huli ta ako mayong sukat asin dukha.
Psalms	86	2	Ligtasan an buhay ko, huli ta maimbod ako; ligtasan an saimong sorogoon na minasarig saimo.
Psalms	86	3	Ika an sakuyang Dios; kaheraki ako, Kagurangnan ; huli ta minaagrangay ako saimo sa bilog na aldaw.
Psalms	86	4	Paogmaha an saimong sorogoon, Kagurangnan , huli ta sa saimo iniitaas ko an sakuyang kalag.
Psalms	86	5	Kagurangnan , ika marahay saka mapagpatawad, mayaman sa danay na pagkamoot sa gabos na nag-aapod saimo.
Psalms	86	6	Hinanyoga, Kagurangnan , an sakong pamibi; himatea an tingog nin sakong pakimaherak.
Psalms	86	7	Sa aldaw nin sakong kasakitan minaapod ako saimo, huli ta ako sinisimbag mo.
Psalms	86	8	Sa mga dios mayo nin arog saimo, Kagurangnan ; mayong gibo na makakaarog sa saimong mga gibo.
Psalms	86	9	Madatong an gabos na nasyon na saimong linalang; mataong galang sa saimong atubang; asin mapamuraway kan saimong ngaran.
Psalms	86	10	Dakula ka asin naggigibo nin mga ngangalasan; ika sana nanggad an Dios.
Psalms	86	11	Kagurangnan , itukdo mo sako an saimong dalan, tanganing maglakaw ako sa saimong katotoohan, bilog na pusong matakot sa saimong ngaran.
Psalms	86	12	Sa bilog kong puso nagpapasalamat ako saimo, Kagurangnan kong Dios; oomawon ko an saimong ngaran sagkod lamang.
Psalms	86	13	Huli ta dakula an danay mong pagkamoot sa sako; asin hinawas mo sa kairaroman nin Sheol an kalag ko.
Psalms	86	14	O Dios, nagtirindog tumang sako an mga mapaabaw-abaw; boot akong gadanon kan mga tampalasan, mga tawo na habong maghinanyog saimo.
Psalms	86	15	Alagad ika, Kagurangnan , sarong Dios na maheherakon asin mamomoton, maluway sa pag-anggot saka mayaman sa danay na pagkamoot asin pagkamaimbod.
Psalms	86	16	Lilingya ako asin kaheraki; tawe kan saimong kosog an saimong sorogoon, asin ligtasan an aking lalaki kan babae mong oripon.
Psalms	86	17	Kagurangnan , pahilingan sako an tanda kan saimong pagkamaheherakon, tanganing masopog an mga anggot sako, kun mahiling ninda na rinaranga asin tinatabangan mo ako.
Psalms	87	1	Sa banal na bulod, itinugdok nin Kagurangnan an saiyang syudad;
Psalms	87	2	namomotan nin Kagurangnan an syudad nin Jerusalem orog ki sa gabos na banwaan nin Israel.
Psalms	87	3	Mga magayon na bagay sinasabi manongod saimo, O syudad nin Dios:
Psalms	87	4	“Ibibilang ko an Egipto asin Babilonia sa mga nasyon na nagkukuyog sako; ibibilang ko an mga taga Filistia, Tiro asin Etiopia sa mga nag-eerok sa Jerusalem.”
Psalms	87	5	Sasabihon manongod sa Sion na kaayon digdi an gabos na nasyon, asin papakosogon siya nin Kahorohalangkawe.
Psalms	87	6	Magibo an Kagurangnan nin sarong talaan kan mga banwaan, asin iaayon niya sinda gabos bilang mga taga Jerusalem.
Psalms	87	7	Sinda nagsasayaw asin nag-aawit, “An ginikanan kan gabos nyamong bendisyon yaon sa Sion.”
Psalms	88	1	Kagurangnan kong Dios, sa aldaw ako minaapod saimo; asin sa banggi minaagrangay ako sa atubang mo.
Psalms	88	2	An sakong pamibi makaabot logod saimo; hinanyoga an inagrangay ko.
Psalms	88	3	Huli ta an sakong kalag pano nin kasakitan; an sakong buhay harani na sa kagadanan.
Psalms	88	4	Kabilang ako sa mga minapasiring sa kalot; ako sarong lalaki na mayo na nin kosog,
Psalms	88	5	siring sa tawong binayaan sa tahaw nin mga gadan; arog sa sarong ginadan na nahuhutad sa lulubngan; arog sa mga tawong dai mo na nagigiromdoman, huli ta dai mo na inaataman.
Psalms	88	6	Itinapok mo ako sa kairaroman kan lulubngan, sa pinakamadiklom saka pinakahararom na kalot.
Psalms	88	7	Nagagabatan ako kan saimong kaanggotan; nalalamos ako kan saimong mga alon.
Psalms	88	8	Ginibo mong bayaan ako kan sakong mga katood; para sainda ako sarong bagay na nakakatakot. Ako nabibilanggo asin dai makakadulag;
Psalms	88	9	nagluluya an sakong mga mata huli sa kamondoan. Aroaldaw nag-aapod ako saimo, Kagurangnan ; iniitaas ko sa pagpamibi an sakuyang mga kamot.
Psalms	88	10	Naggigibo ka daw nin milagro para sa mga gadan? Mabangon daw an mga anino sa pagtao saimo nin kaomawan?
Psalms	88	11	An danay mong pagkamoot irinurukyaw daw sa lulubngan, sa lugar nin padusa an saimong kaimbodan?
Psalms	88	12	Midbid daw sa lugar nin kadikloman an saimong ngangalasan, o sa daga nin mga nalingawan an saimong kaligtasan?
Psalms	88	13	Alagad, Kagurangnan , minaagrangay ako saimo; aga-aga namimibi ako saimo.
Psalms	88	14	Kagurangnan , tadaw ta isinisikwal mo ako? Tadaw ta tinatago mo sako an lalawogon mo?
Psalms	88	15	Nasasakitan ako asin harani sa kagadanan poon kan aki pa ako. Kapoy na ako sa gabat kan mga padusa mo.
Psalms	88	16	Huminugpa sako an saimong kaanggotan; rinonot ako kan mangirhat mong mga salakay.
Psalms	88	17	Siring sa baha, pinalibotan ako kaini sa bilog na aldaw; dinaguso ninda akong sarabay.
Psalms	88	18	Ginibo mong bayaan ako kan sakong katood asin namomotan; an kadikloman iyo na sana an sakong kaibahan.
Psalms	89	1	Aawiton ko sagkod pa man an danay mong pagkamoot, Kagurangnan ; irurukyaw ko an saimong kaimbodan sa gabos na kapagarakian.
Psalms	89	2	Huli ta an pagkamoot mo magdadanay sagkod pa man; an kaimbodan mo masarig siring sa kalangitan.
Psalms	89	3	Ika nagtaram, “Ako nakipagtipan sa tawong sakong pinili; ako nanuga ki David na sakong sorogoon:
Psalms	89	4	‘An saimong kapagarakian magigin hade sagkod pa man; an saimong trono papatindogon ko sa gabos na panahon.’”
Psalms	89	5	Awiton logod kan kalangitan an saimong mga ngangalasan, O Kagurangnan , an saimong kaimbodan sa katiriponan nin mga banal!
Psalms	89	6	Huli ta siisay sa langit an ikakaarog sa Kagurangnan ? Siisay sa mga langitnon na linalang an arog sa Kagurangnan ?
Psalms	89	7	Siya sarong Dios na ginagalangan sa katiriponan nin mga banal; dakula asin kinatatakotan kan gabos na nasa palibot niya.
Psalms	89	8	Kagurangnan , Dios nin mga hukbo, mayo nin arog saimo kamapangyari; ika maimbod sa gabos na bagay, Kagurangnan .
Psalms	89	9	Nasasakopan mo an kosog kan dagat; pinapatoninong mo an anggot kaining mga alon.
Psalms	89	10	Rinonot mo an impaktong si Rahab asin saimong ginadan; huli kan saimong kosog dinaog mo an saimong mga kaiwal.
Psalms	89	11	Sadiri mo an langit, siring man an daga; linalang mo an kinaban asin an gabos na yaon diyan.
Psalms	89	12	An amihan asin an habagat saimong linalang; an Tabor asin an Hermon maogmang minaomaw kan saimong ngaran.
Psalms	89	13	Mapangyari an saimong takyag, Kagurangnan ; an saimong kosog dai mapapantayan.
Psalms	89	14	Katanosan asin hustisya an mga pundasyon kan saimong trono; pagkamoot asin kaimbodan nahihiling sa gabos mong gibo.
Psalms	89	15	Paladan an mga tawong nagsasamba saimo huli sa mga awit, na naglalakaw sa liwanag nin saimong lalawogon!
Psalms	89	16	Huli saimo nag-oogma sinda sa bilog na aldaw, asin nag-oomaw sinda huli kan saimong katanosan.
Psalms	89	17	Tinawan mo kami nin darakulang panggana; sa pagkamoot mo kami saimong pinapanggana.
Psalms	89	18	Kagurangnan , ika an nagpili kan samong parasurog; Banal na Dios nin Israel, ika an nagtao samo kan samong hade.
Psalms	89	19	Sa sarong bisyon kaidto, nagtaram ka sa saimong maimbod na mga sorogoon, “Tinabangan ko an sarong bantog na soldados; itinao ko an trono sa tawong pinili ko hale sa banwaan.
Psalms	89	20	Ginibo kong hade si David na sakuyang sorogoon, sa paagi nin paglahid saiya kan banal na lana.
Psalms	89	21	An sakuyang kosog magdadanay saiya, an sakuyang kapangyarihan iyo an magpapakosog saiya.
Psalms	89	22	Dai manggagana tumang saiya an mga kaiwal niya; an mga tampalasan dai makakadaog saiya.
Psalms	89	23	Roronoton ko an saiyang mga kaiwal, asin gagadanon an gabos na naoongis saiya.
Psalms	89	24	An sakong kaimbodan asin danay na pagkamoot mapapasaiya, sa ngaran ko ipagbabantog an kosog niya.
Psalms	89	25	Papadakulaon ko an saiyang kahadean magpoon sa Mediteraneo sagkod sa Salog nin Eufrates.
Psalms	89	26	Masabi siya sako, ‘Ika an sakuyang Ama, sakuyang Dios, asin an Gapo nin sakuyang kaligtasan!’
Psalms	89	27	Gigibohon ko siyang aki kong matua, an pinakahalangkaw sa mga hade kan daga.
Psalms	89	28	Danay kong ootobon an sakuyang panuga saiya, magdadanay an sakuyang tipan saiya.
Psalms	89	29	Papadanayon ko an saiyang kapagarakian nin mga hade sagkod lamang; an saiyang kahadean magdadanay siring sa kalangitan.
Psalms	89	30	“Alagad kun an katogonan ko talikodan kan saiyang kapagarakian, asin dai sinda mamuhay sosog sa sakong kabotan,
Psalms	89	31	kun saindang lapason an sakong mga katukdoan, asin dai sinda mag-otob kan sakong mga katogonan,
Psalms	89	32	dangan papadusahan ko sinda huli kan saindang mga kasalan; papatioson ko sinda huli kan saindang mga karatan.
Psalms	89	33	Alagad an danay kong pagkamoot ki David dai ko hahaleon; dai ko lilingawan an sakong panuga saiya.
Psalms	89	34	Dai ko lalapason an sakong tipan, o liliwaton an tataramon na nagluwas sa sakong ngoso.
Psalms	89	35	“Makasaro akong nagsumpa huli kan sakong kabanalan: dai nanggad ako maputik ki David.
Psalms	89	36	An saiyang kapagarakian nin mga hade magdadanay sagkod lamang; babantayan ko an saiyang kahadean sagkod na nagliliwanag an aldaw.
Psalms	89	37	Magdadanay iyan sagkod pa man siring kan bulan, an maimbod na saksi sa kalangitan.”
Psalms	89	38	Alagad ngunyan saimong isinikwal asin tinalikodan; anggot ka nin marahay sa saimong linahidan.
Psalms	89	39	Linapas mo an tipan sa saimong sorogoon; an saiyang korona itinapok mo sa laboy.
Psalms	89	40	Rinumpag mo an mga kudal kan saiyang syudad; binayaan mong raot an saiyang mga bantayan.
Psalms	89	41	Gabos niyang rogaring hinahabon kan gabos na minaagi; nagin siyang ngingisihan kan saiyang mga kataed.
Psalms	89	42	Pinagana mo an saiyang mga kaiwal; pinaogma mo an gabos niyang kalaban.
Psalms	89	43	Pinangurol mo an tarom nin saiyang espada, asin ipinadaog mo siya sa gera.
Psalms	89	44	Hinale mo an setro sa saiyang kamot, asin itinapok mo sa daga an saiyang trono.
Psalms	89	45	Pinagurang mo siya nin sala sa panahon; tinahoban mo siya nin kasopogan.
Psalms	89	46	Sagkod nuarin, Kagurangnan ? Matago ka daw sagkod pa man? Sagkod nuarin malaad siring sa kalayo an saimong kaanggotan?
Psalms	89	47	Giromdoma kun gurano kahalipot an sakuyang buhay; giromdoma na linalang mo kami gabos na may kagadanan!
Psalms	89	48	Siisay an tawong pwedeng mabuhay asin dai nanggad magadan? Siisay an makakaligtas kan saiyang kalag sa kapangyarihan nin lulubngan?
Psalms	89	49	Kagurangnan , haen na an danay mong pagkamoot kaidto, na isinumpa mo ki David sa saimong pagkamaimbod?
Psalms	89	50	Giromdoma, Kagurangnan , kun paano tinutuya-tuya an saimong sorogoon, kun paano ko dinadara sa sakuyang daghan an mga maldisyon kan mga pagano.
Psalms	89	51	Kagurangnan , an saimong linahidan tinutuya-tuya kan saimong mga kaiwal! Pinag-oolog-olog saen man siya magduman.
Psalms	89	52	Pag-omawon an Kagurangnan sagkod pa man! Amen! Amen!
Psalms	9	1	Pasasalamatan taka, Kagurangnan , sa bilog kong puso; ibabalangibog ko an gabos mong ngangalas na gibo.
Psalms	9	2	Huli saimo, mag-aawit ako sa kaogmahan. Mag-aawit ako nin pag-omaw saimo, O Dios na Makakamhan.
Psalms	9	3	Kan mag-abot ka, nagdurulag an sakong mga kaiwal; nagkaturumba sinda saka nagkagaradan.
Psalms	9	4	Marahayon ka asin matanos sa saimong mga paghatol; sinurog mo ako kan ika maghukom.
Psalms	9	5	Sinagwe mo an mga nasyon, rinonot mo an mga maraot; pinara mo an saindang ngaran sagkod lamang.
Psalms	9	6	Napara sagkod lamang an satong mga kaiwal; rinumpag mo an saindang mga syudad; dai na sinda nagigiromdoman.
Psalms	9	7	Alagad an Kagurangnan hade sagkod lamang; pinatindog niya an saiyang trono sa paghukom.
Psalms	9	8	Pinaghahadean niya an kinaban sa katanosan; an mga banwaan matanos niyang hinuhukoman.
Psalms	9	9	An Kagurangnan sarong pailihan para sa mga inaapi; sarong pailihan sa panahon nin kasakitan.
Psalms	9	10	An mga nakakamidbid saimo, Kagurangnan , magsasarig saimo; huli ta dai mo binabayaan an mga naghahanap saimo.
Psalms	9	11	Mag-awit kamo nin pag-omaw sa Kagurangnan , na naghahade sa Sion! An mga ginibo niya ibareta nindo sa lambang nasyon!
Psalms	9	12	Ginigiromdom nin Dios an mga nagtitios; dai niya nalilingawan an saindang inagrangay, asin an naggigibo sainda nin maraot saiyang pinapadusahan.
Psalms	9	13	Maherak ka sako, O Kagurangnan ! Hilinga an sakong mga kasakitan na gibo kan sakong mga kaiwal! Ligtasan ako sa kagadanan, O Kagurangnan ,
Psalms	9	14	tanganing ipahayag ko an saimong mga kaomawan, tanganing sa atubang kan mga taga Jerusalem, mag-ogma ako sa saimong kaligtasan.
Psalms	9	15	An mga pagano nahulog sa kalot na saindang ginibo; an saindang bitis nasiod sa hikot na saindang tinago.
Psalms	9	16	Nagpamidbid an Kagurangnan huli kan saiyang mga matanos na hatol; an mga maraot nagkasiriod kan sadiri nindang gibo.
Psalms	9	17	An kagadanan iyo an padudumanan kan gabos na maraot, kan gabos na nakakalingaw sa Dios.
Psalms	9	18	An mga daing sukat bakong danay na lilingawan; an paglaom kan mga dukha dai mawawara sagkod lamang.
Psalms	9	19	Madya, Kagurangnan ! Hare pagtugot na magtumang saimo an mga tawo! Daraha sa atubang mo an mga pagano asin sinda hukoman mo.
Psalms	9	20	Gibohang matakot sinda, Kagurangnan ; pasabota sinda na sinda tawo lamang.
Psalms	90	1	Kagurangnan , ika an samuyang erokan sa gabos na henerasyon.
Psalms	90	2	Bago lalangon an kabukidan, bago mahaman an daga asin an kinaban, ika Dios na mayong kapinonan asin mayong kataposan.
Psalms	90	3	An tawo ibinabalik mo sa alpog; tinataraman mo, “Bumalik kamo, mga aki nin tawo!”
Psalms	90	4	Sa saimong atubang, an sangribong taon garo sana sarong aldaw na nag-agi, o apat na oras nin pagpuka sa banggi.
Psalms	90	5	Pinapara mo an tawo siring sa pangatorogan, garo doot na minatalubo pagkaaga:
Psalms	90	6	minatalubo pagkaaga asin minaburak; pagkabanggi naluluyos saka nagagadan.
Psalms	90	7	Kami natutunaw huli sa saimong kaanggotan; kami natatakot huli sa saimong labi-labing kaanggotan.
Psalms	90	8	Hayag sa atubang mo an samong mga kasalan; an mga hilom nyamong kasalan sa liwanag nin saimong lalawogon.
Psalms	90	9	Sa saimong kaanggotan minahalipot an samuyang buhay; napapara ini na garo saro sanang inagrangay.
Psalms	90	10	Setentang taon an lawig kan samuyang buhay, o gayod otsenta kun kami makosog. Alagad mga taon na nagdadara nin kasakitan asin kamondoan; gabos minaagi sana, dangan napapara an samuyang buhay.
Psalms	90	11	Siisay an nakakasabot kan makuri mong kaanggotan? Siisay an nakakaaram kan takot na dara kan saimong kaanggotan?
Psalms	90	12	Ipasabot mo samuya na bilang sana an samong mga aldaw, tanganing magkaigwa kami nin kadonongan.
Psalms	90	13	Sagkod nuarin, Kagurangnan , an saimong kaanggotan? Kaheraki an saimong mga sorogoon.
Psalms	90	14	Pagkaaga panoa kami kan danay mong pagkamoot, tanganing mag-awit kami asin mag-ogma sa bilog nyamong pagkabuhay.
Psalms	90	15	Tawe kami nin kaogmahan na katimbang kan kamondoan na itinao mo samo, kan mga taon nin samuyang kasakitan.
Psalms	90	16	An saimong mga gibo ipahiling mo sa saimong mga sorogoon; an saimong kapangyarihan ipahiling mo sa samong kapagarakian.
Psalms	90	17	Kagurangnan nyamong Dios, mapasamuya an saimong mga biyaya; pauswaga an gabos ming mga gibo.
Psalms	91	1	An siisay man na magpaili sa Kagurangnan , asin magdanay sa pag-ingat kan Makakamhan,
Psalms	91	2	makakasabi sa Kagurangnan , “Ika an sakong pailihan, sakong bantayan; sakuyang Dios, na sakong sinasarigan.”
Psalms	91	3	Ililigtas ka niya sa siod nin paralitag asin sa nakakagadan na peste.
Psalms	91	4	Tatahoban ka niya kan saiyang mga pakpak; magigin ligtas ka sa saiyang pangataman; iingatan ka asin susurogon kan saiyang kaimbodan.
Psalms	91	5	Dai ka dapat matakot sa diklom nin banggi, ni sa bosog na minalayog sa aldaw;
Psalms	91	6	ni sa mga peste na minahampak sa kadikloman, ni sa mga karatan na nakakagadan sa kaodtohan nin aldaw.
Psalms	91	7	Pwedeng magadan an sangribo sa kataed mo, an sampolong ribo sa palibot mo, alagad dai ka nanggad maaano.
Psalms	91	8	Mahihiling mo asin mamamasdan kun paano pinapadusahan an tampalasan.
Psalms	91	9	Huli ta ginibo mong pailihan an Kagurangnan , an Kahorohalangkawe an saimong erokan,
Psalms	91	10	mayong karatan na maabot saimo, mayong kadahasan na madolok sa saimong erokan.
Psalms	91	11	Huli ta ibubugtak nin Dios an saiyang mga anghel tanganing atamanon ka saen ka man magduman.
Psalms	91	12	Dadarahon ka ninda sa saindang mga kamot, ta tibaad tumama sa kagapoan an saimong mga bitis.
Psalms	91	13	An mga leon saka halas saimong tutungtongan; an ogbon nin leon asin an rimoranon saimong titimaktimakan.
Psalms	91	14	“Ililigtas ko siya, huli ta ako saiyang namomotan,” olay nin Kagurangnan . “Aatamanon ko siya, huli ta aram niya an sakong ngaran.
Psalms	91	15	Kun apodon niya ako, sisimbagon ko siya; iibahan ko siya sa kasakitan. Ililigtas ko siya asin oomawon.
Psalms	91	16	Babalosan ko siya nin halawig na buhay, asin ipapahiling ko saiya an sakong kaligtasan.”
Psalms	92	1	Marahay an pagpasalamat saimo, Kagurangnan , an pag-awit nin mga pag-omaw sa saimong ngaran, O Kahorohalangkaweng Dios,
Psalms	92	2	an pagbalangibog kan danay mong pagkamoot sa pagkaaga asin kan saimong pagkamaimbod pagkabanggi,
Psalms	92	3	sa tugtog nin plawta asin nin arpa asin sa tanog nin lira.
Psalms	92	4	Huli ta ika, Kagurangnan , nagpaogma sako; sa mga gibo nin saimong mga kamot, minaawit ako sa kaogmahan.
Psalms	92	5	Kadakula kan saimong mga gibo, Kagurangnan ! Hararom na gayo an saimong mga kaisipan!
Psalms	92	6	An sarong mangmang dai kaini makakasabot; an sarong patal dai man kaini makakasabot,
Psalms	92	7	maski magtalubo an mga tampalasan arog sa mga doot, asin mag-uswag an gabos na paragibong maraot; alagad gabos sinda mapupuho sagkod pa man,
Psalms	92	8	huli ta ika, Kagurangnan , an pinakahalangkaw sagkod lamang.
Psalms	92	9	Naaaraman nyamo na magagadan an saimong mga kaiwal, asin madadaog an gabos na maraot.
Psalms	92	10	Pinakosog mo ako siring kan lalaw na toro; benendisyonan mo ako nin kaogmahan.
Psalms	92	11	Nahiling ko an pagkadaog kan sakong mga kaiwal asin nadangog ko an inagrangay kan mga maraot.
Psalms	92	12	Siring sa palma mauswag an mga matanos na tawo; matalubo sinda arog kan sedro sa Lebanon.
Psalms	92	13	Siring sinda sa mga kahoy na itinanom sa harong nin Kagurangnan , nagtatalubo sinda sa mga patyo nin satong Dios,
Psalms	92	14	danay na mabunga, maski gurang na; danay na makosog, danay na berde.
Psalms	92	15	Nagpapahiling ini na an Kagurangnan matanos, na mayo nin karatan sa sakong parasurog.
Psalms	93	1	Hade an Kagurangnan . Siya nagugubingan nin kamahalan asin kosog. Masarig an namumugtakan kan kinaban asin dai matatanyog.
Psalms	93	2	An saimong trono, Kagurangnan , masarig poon kaidto; ika nabubuhay na mayong kapinonan asin mayong kataposan.
Psalms	93	3	O Kagurangnan , ilinangkaw kan mga baha an saindang mga tingog, kinosog kan mga baha an saindang hagubohob.
Psalms	93	4	Orog na makosog ki sa hagubohob nin mga katubigan, orog na makosog ki sa alon nin kadagatan, an Kagurangnan mapangyari sa kaitaasan.
Psalms	93	5	An saimong mga togon mayo nin kataposan, Kagurangnan , asin totoong banal an saimong Templo, sa panahon na daing kataposan.
Psalms	94	1	Kagurangnan , ika sarong Dios na nagpapadusa; pahilingan an saimong kaanggotan!
Psalms	94	2	Magtindog ka, O hukom nin kinaban; tawan sa mapaabaw-abaw an maninigo sainda!
Psalms	94	3	Sagkod nuarin mag-oogma an mga maraot? Sagkod nuarin Kagurangnan ?
Psalms	94	4	Sagkod nuarin maghahambog an mga kriminal asin magpapaabaw-abaw kan saindang mga gibo?
Psalms	94	5	Rinoronot ninda an saimong banwaan, Kagurangnan ; inaapi ninda an saimong pamana.
Psalms	94	6	Ginagadan ninda an mga balo asin an mga ilo; ginagadan ninda an mga dayuhan na nag-eerok sa samong daga.
Psalms	94	7	Nagsasarabi sinda, “Dai kita nahihiling kan Kagurangnan ; dai nakakamangno an Dios nin Israel.”
Psalms	94	8	Pakasabota nindo, mga tawong patal! Mga lolong, nuarin nindo masasabotan?
Psalms	94	9	Ginibo nin Dios an satong talinga—dai daw siya nakakadangog? Ginibo niya an satong mga mata—dai daw siya nakakahiling?
Psalms	94	10	Siya an nagsasagwe sa mga nasyon—dai daw niya sinda papadusahan? Siya an paratukdo kan gabos na tawo—mayo daw siya nin pakaaram?
Psalms	94	11	Aram nin Kagurangnan an nasa isip nin mga tawo; sinda siring sana sa sarong hinangos.
Psalms	94	12	Paladan an tawo na sinasagwe mo, Kagurangnan , an tinutukdoan mo kan saimong togon!
Psalms	94	13	Tinatawan mo siyang kapahingaloan sa mga aldaw nin kasakitan sagkod na makalot an kutkot para sa mga tampalasan.
Psalms	94	14	Dai pababayaan nin Kagurangnan an saiyang banwaan; an sadiri niyang pamana dai niya tatalikodan.
Psalms	94	15	An hustisya makakabalik sa mga hukoman, asin susunodon iyan kan mga matanos.
Psalms	94	16	Siisay an nagtindog para sako tumang sa mga tampalasan? Siisay an nag-apil sako tumang sa mga paragibo nin karatan?
Psalms	94	17	Kun dai ako tinabangan nin Kagurangnan , napadali kutana an pagduman ko sa daga nin mga gadan.
Psalms	94	18	Kan magsaboot ako, “Nahuhulog ako,” an saimong danay na pagkamoot, Kagurangnan , an nagpugol sako.
Psalms	94	19	Kan ako nahahandal asin nahahadit, rinaranga asin pinapaogma mo ako.
Psalms	94	20	Tutugotan mo daw na mag-apil saimo an mga maraot na hukom, na minabiko kan katanosan sa paagi nin mga pagboot,
Psalms	94	21	na nagmamawot nin maraot tumang sa mga matanos na tawo asin minakondenar sa kagadanan sa mga mayo nin kasalan?
Psalms	94	22	Alagad sinusurog ako nin Kagurangnan ; iniingatan ako kan sakuyang Dios.
Psalms	94	23	Papadusahan niya sinda huli kan saindang karatan, tutunawon niya sinda huli kan saindang mga kasalan; gagadanon sinda nin Kagurangnan na satuyang Dios.
Psalms	95	1	Madya, awitan nyato an Kagurangnan ; maogmang omawon ta an gapo nin satong kaligtasan!
Psalms	95	2	Dumolok kita sa saiyang atubang na may pasalamat; sa kaogmahan mag-awit kita saiya nin mga awit nin pag-omaw!
Psalms	95	3	Huli ta an Kagurangnan sarong dakulang Dios asin sarong mapangyaring Hade sa gabos na dios.
Psalms	95	4	Nasa saiyang kamot an mga kairaroman kan daga; saiya man an mga kalangkawan nin kabukidan.
Psalms	95	5	Saiya an dagat, huli ta ini ginibo niya; huli ta an mamarang daga hinaman kan saiyang mga kamot.
Psalms	95	6	Madya, magduko asin magsamba kita, lumuhod kita sa atubang nin Kagurangnan na satong Kaglalang!
Psalms	95	7	Huli ta siya an satong Dios; kita an banwaan na saiyang inaataman, an mga karnero na saiyang pinapakakan. Hinanyoga nindo ngunyan an saiyang tingog!
Psalms	95	8	“Hare pagpatagasa an saindong mga puso, siring duman sa Meriba, siring kan aldaw sa Massa duman sa kalangtadan,
Psalms	95	9	kan ako binalo kan saindong mga ginikanan, asin pinagprobaran, maski nahiling ninda an sakuyang mga gibo.
Psalms	95	10	Nabaldi ako sa henerasyon na idto sa laog nin kwarentang taon. Nagtaram ako, ‘Sinda sarong banwaan na nagkakasala sa puso, asin dai ninda sinusunod an sakong mga dalan.’
Psalms	95	11	Kaya nagsumpa ako sa sakuyang kaanggotan, na dai nanggad sinda makakalaog sa sakong pahingaloan.”
Psalms	96	1	Mag-awit kamo nin bagong awit sa Kagurangnan ! Mag-awit sa Kagurangnan an bilog na kinaban!
Psalms	96	2	Mag-awit sa Kagurangnan , omawon an saiyang ngaran; ipagrukyaw aroaldaw an saiyang kaligtasan.
Psalms	96	3	Ipahayag sa mga nasyon an saiyang kamurawayan, an mga ngangalasan niya sa tahaw kan gabos na banwaan.
Psalms	96	4	Huli ta dakula an Kagurangnan , asin maninigo nanggad na omawon; dapat siyang katakotan orog sa gabos na dios.
Psalms	96	5	An mga dios kan ibang nasyon mga dios-dios sana, alagad an kalangitan linalang nin Kagurangnan .
Psalms	96	6	Omaw asin kamahalan yaon sa saiyang atubang; kosog asin gayon yaon sa saiyang santwaryo.
Psalms	96	7	Itao nindo sa Kagurangnan , O mga pamilya nin mga banwaan, itao nindo sa Kagurangnan an kamurawayan asin kosog.
Psalms	96	8	Itao sa Kagurangnan an kamurawayan na maninigo sa saiyang ngaran; magdara nin dolot asin maglaog sa saiyang Templo!
Psalms	96	9	Sambahon nindo an Kagurangnan sa saiyang pagdatong; magtakig sa saiyang atubang an bilog na kinaban!
Psalms	96	10	Sabihan nindo an gabos na nasyon, “Hade an Kagurangnan ! An kinaban, masarig na pinamugtak asin dai nanggad mahihiro; matanos niyang huhukoman an mga banwaan.”
Psalms	96	11	Mag-ogma an langit, mag-ogma an daga! Maghagubohob an dagat, asin an gabos na yaon diyan;
Psalms	96	12	mag-ogma an kaomahan, asin an gabos na yaon diyan! Dangan gabos na kahoy sa kadlagan mag-aawit sa kaogmahan
Psalms	96	13	sa atubang nin Kagurangnan , huli ta siya minadatong, huli ta siya minadatong tanganing hukoman an daga. Huhukoman niya an kinaban sa katanosan, asin an mga banwaan, sa saiyang katotoohan.
Psalms	97	1	Hade an Kagurangnan ; mag-ogma logod an daga! Mag-ogma logod an mga baybayon kan dagat!
Psalms	97	2	Panganoron asin kadikloman an nasa palibot niya; katanosan asin hustisya an mga pundasyon kan saiyang trono.
Psalms	97	3	Kalayo an nangengenot sa atubang niya asin sinusulo an saiyang mga kaiwal sa palibot niya.
Psalms	97	4	An saiyang kikilat nagtatao nin liwanag sa kinaban; nahihiling ini kan daga asin tinatakigan.
Psalms	97	5	An mga bukid natutunaw siring sa taro sa atubang nin Kagurangnan , sa atubang nin Kagurangnan kan bilog na daga.
Psalms	97	6	An kalangitan nagbabareta kan saiyang katanosan, asin an gabos na nasyon nakakahiling kan saiyang kamurawayan.
Psalms	97	7	Sinosopog an gabos na nagsasamba sa mga ladawan, na naghahambog kan saindang mga dios na mayo nin halaga; gabos na dios minaduko sa atubang niya.
Psalms	97	8	Naghihimate an banwaan nin Sion asin naoogma; naoogma an mga aking babae ni Juda huli kan saimong mga paghukom, O Dios.
Psalms	97	9	Huli ta ika, Kagurangnan , an pinakahalangkaw sa bilog na daga; orog na dakula ki sa gabos na mga dios.
Psalms	97	10	Namomotan nin Kagurangnan an naoongis sa karatan; inaataman niya an buhay kan saiyang mga banal; iliniligtas niya sinda sa kamot kan mga tampalasan.
Psalms	97	11	Ilaw minaliwanag sa mga matanos asin kaogmahan sa mga malinig an puso.
Psalms	97	12	Kamong mga matanos, mag-ogma sa Kagurangnan ; asin magpasalamat sa banal niyang ngaran!
Psalms	98	1	Mag-awit nin bagong awit sa Kagurangnan , huli ta guminibo siya nin mga ngangalasan! Sa sadiri niyang kapangyarihan asin banal na kosog nakamtan niya an kapangganahan.
Psalms	98	2	Ipinahayag nin Kagurangnan an saiyang kapangganahan; ipinahiling niya sa mga nasyon an saiyang kapangyarihan sa pagligtas.
Psalms	98	3	Naromdoman niya an danay niyang pagkamoot asin pagkamaimbod sa harong ni Israel. Nahiling kan gabos na poro kan daga an kapangganahan kan satuyang Dios.
Psalms	98	4	Gabos na daga maogmang magkurahaw sa Kagurangnan ; omawon siya sa mga awit asin sa mga kurahaw nin kaogmahan!
Psalms	98	5	Mag-awit nin mga pag-omaw sa Kagurangnan ! Musika tugtogon sa arpa!
Psalms	98	6	Patanogon an mga trompeta asin an mga hamodyong; maogmang magkurahaw sa Kagurangnan na satuyang hade.
Psalms	98	7	Maghagubohob an dagat asin an gabos na yaon diyan; an kinaban asin an gabos na nag-eerok diyan.
Psalms	98	8	Pumarakpak an mga katubigan; sabay na mag-arawit sa kaogmahan an kabubuldan sa atubang nin Kagurangnan ,
Psalms	98	9	huli ta madatong siya tanganing maghukom sa daga. Maghuhukom sa mga banwaan nin kinaban sa katanosan asin sa katotoohan.
Psalms	99	1	An Kagurangnan naghahade; magtakig an mga banwaan. Nagtutukaw siya sa saiyang trono, sa ibabaw kan mga kerubin; maglinog an daga.
Psalms	99	2	An Kagurangnan bantog sa Sion; siya orog na halangkaw sa gabos na nasyon.
Psalms	99	3	An lambang saro mag-oomaw kan saiyang dakula asin ginagalangan na ngaran. Siya banal!
Psalms	99	4	Mapangyaring hade, namomoot ka sa hustisya; pinapangyari mo an katanosan sa Israel; nagdara ka nin hustisya asin katanosan.
Psalms	99	5	Pag-omawon an Kagurangnan na satuyang Dios; sa atubang kan saiyang trono, sambahon siya! Siya banal!
Psalms	99	6	Kabilang sa mga padi niya si Moises saka si Aaron, kabilang sa mga nag-arang kan ngaran niya si Samuel. Nag-apod sinda sa Kagurangnan , asin sinimbag niya sinda.
Psalms	99	7	Nagtaram siya sainda hale sa hariging panganoron; kinuyog ninda an mga togon saka pagboot na itinao niya sainda.
Psalms	99	8	Kagurangnan nyamong Dios, sinimbag mo sinda; para sainda ika an Dios na nagpapatawad, alagad nagpapadusa kan saindang mga maraot na gawe.
Psalms	99	9	Pag-omawon an Kagurangnan nyamong Dios, asin sambahon siya sa saiyang banal na bulod! Huli ta banal an Kagurangnan na samuyang Dios.
