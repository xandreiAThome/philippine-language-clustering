Book	Chapter	Verse	Text
Zephaniah	1	1	Daytoy ti mensahe ni Yahweh nga imbagana ken ni Sofonias idi ni Josias nga anak ni Amon ti ari ti Juda. (Nagtaud ni Sofonias iti familia ni Ari Hezekias a kapuonan da Amarias, Gedalias ken Cusi.)
Zephaniah	1	2	Kinuna ni Yahweh, “Dadaelekto ti amin nga adda iti daga,
Zephaniah	1	3	amin a tattao ken animal, tumatayab ken ikan. Ipamuspusak ti pannakatnag dagiti managdakdakes. Pukawekto ti sangkataoan iti rabaw ti daga ket awanto ti makalasat. Ni Yahweh ti nagsao iti daytoy.
Zephaniah	1	4	“Dusaekto dagiti tattao iti entero a Juda ken Jerusalem. Pukawekto ti maudi a pakakitaan iti panagdaydayaw ken ni didiosen a Baal sadiay, ket awanto ti makalagip uray dagiti papadi nga agserserbi kenkuana.
Zephaniah	1	5	Dadaelekto ti siasinoman a mapan iti tuktok ti balay nga agdaydayaw iti init, iti bulan ken kadagiti bituen. Dadaelekto pay dagiti agdaydayaw kaniak ken mangisapata iti kinapudnoda kaniak ngem pagsapatada met ti nagan ni didiosen a Milcom.
Zephaniah	1	6	Pukawekto dagiti saanen a sumurot kaniak, dagiti saan nga umay wenno paidalan kaniak.”
Zephaniah	1	7	Umasidegen ti aldaw a panagtugaw ti Apo a kas ukom. Agulimekkayo iti imatangna. Agsagsagana ti Apo a mangisakrifisio kadagiti tattaona ket inawisna dagiti kabusor a mangdadael iti Juda.
Zephaniah	1	8	Kuna ti Apo , “Iti dayta nga aldaw a panagparti, dusaekto dagiti ofisiales, dagiti annak ti ari ken amin a tumultulad kadagiti ugali dagiti ganggannaet.
Zephaniah	1	9	Dusaekto dagiti agdaydayaw a kasla kadagiti pagano, dagiti agtakaw ken agpapatay tapno pusekenda ti templo ti diosda kadagiti sinamsamda.”
Zephaniah	1	10	Kuna ti Apo , “Iti dayta nga aldaw, mangngegyonto ti ikkis nga aggapu iti Ruangan ti Ikan idiay Jerusalem. Mangngegyonto ti sangsangit dagiti tattao iti baro a paset ti siudad. Matimudyonto ti napigsa a daranudor ti pannakarba kadagiti turod.
Zephaniah	1	11	Inton mangngegyo daytoy, agsangit ken agdung-awkayo, dakayo nga agnaed iti akimbaba a paset ti siudad, gapu ta matayto amin nga agtagtagilako!
Zephaniah	1	12	“Iti dayta a tiempo, mangalaakto iti silaw ket sukimatek ti Jerusalem. Dusaekto dagiti tattao a pulos nga awan ti pannakipagriknada iti padada a tao ken mangipagarup a natalgedda ken agkuna iti bagida, ‘Awan ti aramiden ti Dios, naimbag man wenno dakes.’
Zephaniah	1	13	Masamsamto ti kinabaknangda. Madadaelto dagiti balbalayda. Didanto agnaed kadagiti balay a patpatakderenda wenno uminum iti arak ti ubas nga imulmulada.”
Zephaniah	1	14	Asidegen ti naindaklan nga aldaw ni Yahweh—asideg unayen ket sipapardas nga umay! Nasaemto dayta nga aldaw, ta uray dagiti katurdan a soldado agsangitdanto iti kaawanen namnamada.
Zephaniah	1	15	Aldaw ti pungtot dayta nga aldaw, aldaw ti rigat ken riribuk, aldaw ti panagdadael ken panagrakrak, aldaw ti sipnget ken lidem, aldaw ti ulep ken bagio,
Zephaniah	1	16	aldaw ti uni ti trumpeta a mangipakdaar iti gubat, aldaw ti ikkis dagiti mannakigubat a mangraut kadagiti nasarikedkedan a siudad ken nangato a pagwanawanan.
Zephaniah	1	17	Kuna ti Apo , “Yegkonto dagiti kakasta a didigra iti sangkataoan ket urayto la kasla bulsek nga agkarkarawa a magna ti tunggal maysa. Nagbasolda kaniak ket kasla danum a maibuyatto ti darada; agkaiwaranto iti daga dagiti agruprupsa a bangkayda.”
Zephaniah	1	18	Iti aldaw a panangiparang ti Apo iti pungtotna, saanto a maisalakan ida uray ti amin a pirak ken balitokda. Madadaelto ti entero a daga iti apuy ti pungtotna. Yegnanto ti kanibusanan—wen, ti apagdarikmat a kanibusanan ti amin nga agnaed iti daga.
Zephaniah	2	1	Dakayo a nasion a dina ammo ti agbain, agriingkayo
Zephaniah	2	2	sakbay a malaylaykayo ket mataykayo a kas iti sabong, sakbay nga agdissuor kadakayo ti gumilgil-ayab a pungtot ti Apo , sakbay a dumteng ti aldaw a panangiparangna iti pungtotna.
Zephaniah	2	3	Agkamangkayo iti Apo , dakayo a napakumbaba a tattao iti daga nga agtulnog kadagiti bilinna. Agaramidkay iti naimbag ket agpakumbabakay iti imatang ti Apo . Nalabit a malisianyonto ti pannakadusa iti dayta nga aldaw a panangiparangarang ti Apo iti pungtotna.
Zephaniah	2	4	Awanto ti mabati iti siudad ti Gaza. Awanton matagtagitao iti Askelon. Mapaksiatto dagiti taga-Asdod sakbay ti tengnga ti aldaw ket maitalawto dagiti taga-Ekron.
Zephaniah	2	5	Dakayo a Filisteo, dakayo nga agnaed iti igid ti baybay, saanyo a maliklikan ti pannakadusayo. Intuyangen ti Apo ti sentensiayo. Dadaelennakayo ket awanto ti uray maysa a matda kadakayo.
Zephaniah	2	6	Agkaruotanto ti dagayo iti igid ti baybay. Aglangalangto a pagaraban ti karnero.
Zephaniah	2	7	Sakupento dagiti nakalasat a taga-Juda ti dagayo. Ipaarabdanto dagiti arbanda sadiay ket maturogdanto kadagiti balbalay iti Askelon. Addanto kadakuada ti Apo a Diosda ket parang-ayennanto manen ida.
Zephaniah	2	8	Kuna ti Apo a Mannakabalin-amin, “Nangngegko ti panangum-umsi ken pananglalais dagiti Moabita ken Ammonita kadagiti tattaok. Ipaspasindayagda ti panggepda a mangagaw iti dagada.
Zephaniah	2	9	Isapatak iti naganko a sibibiag a Dios ti Israel a madadaelto ti Moab ken Ammon a kas iti pannakadadael idi ti Sodoma ken Gomorra. Agbalindanto a pagaramidan iti asin. Agkaruotan ken nagrebbaandanto iti agnanayon. Mapanto agsamsam dagiti makalasat a tattaok iti pagilianda ket alaendanto ti dagada.”
Zephaniah	2	10	Kastoyto ti pannakadusa dagiti tattao ti Moab ken Ammon gapu iti kinatangsit ken kinapasindayagda ken gapu iti pananglalaisda kadagiti tattao ti Apo a Mannakabalin-amin.
Zephaniah	2	11	Nakabutbutengto ti ipalak-amna kadakuada. Pukawennanto amin a didiosen ditoy daga. Kalpasanna, agdaydayawto kenkuana ti amin a nasion, tunggal maysa iti bukodna a daga.
Zephaniah	2	12	Uray dakayo a taga-Etiopia, patayennakayto met ti Apo .
Zephaniah	2	13	Usarento ti Apo ti pannakabalinna a mangdadael iti Asiria. Pagbalinennanto a langalang ti Nineve. Agbalinto a natikag a lugar.
Zephaniah	2	14	Sadiayto ti pagaponan dagiti arban ken amin a kita ti animal. Agnaedto dagiti kullaaw kadagiti rebba a patakderna ket mangngegto ti pukkawda kadagiti tawa. Aguninto dagiti wak kadagiti agdan. Maikkatto dagiti tarikayo a sedro dagiti balbalay.
Zephaniah	2	15	Daytoyto ti mapasamak iti siudad a natangsit unay gapu iti pannakabalinna. Ipagarupna a natalged ket awan ti pakaan-anoanna. Ipagarup dagiti tattaona a ti siudadda ti kabilgan iti lubong. Aglangalangto ket agbalinto nga apon dagiti atap nga animal. Agalinggagetto ti siasinoman a magna sadiay.
Zephaniah	3	1	Saan a malisian ti Jerusalem ti pannakadusana, dayta dakes ken nasukir a siudad a mangidaddadanes kadagiti bukodna a tattao.
Zephaniah	3	2	Saanna nga impangag ni Yahweh wenno inawat ti panangdisiplinana. Saan a nagtalek ken ni Yahweh wenno immawag iti tulongna.
Zephaniah	3	3	Mayarig kadagiti mabisin a leon dagiti ofisialesna. Kasla mabisin a lobo dagiti ukomna—agumda unay ta alun-onenda ti matukmaanda ket awan uray tulang nga ipabigatda.
Zephaniah	3	4	Iresponsable ken mangliliput dagiti profetana. Tulawan dagiti papadina ti banag a nasantoan ket ballikugenda ti linteg ti Dios para iti bukodda a pagimbagan.
Zephaniah	3	5	Ngem adda pay laeng ni Yahweh iti siudad. Aramidenna ti naimbag ket pulos a di agaramid iti dakes. Binigat nga awan duadua a yegna ti hustisia kadagiti tattaona. Ngem awan babain dagiti managdakdakes sadiay. Kankanayon nga agaramidda iti dakes.
Zephaniah	3	6	Kuna ni Yahweh, “Pinukawko dagiti pagilian, dinadaelko dagiti siudadda ket binaybay-ak a rebba dagiti bakud ken sarikedkedda. Napanawan dagiti siudadda. Awanen matagtagitao kadagiti kalsadada ket awanen ti agnaed sadiay.
Zephaniah	3	7	Impagarupko idi nga agbutengton kaniak dagiti tattaok ket awatenda ti panangdisiplinak kadakuada. Impagarupko a dida malipatan ti dusa nga inyegko a pangisuro kadakuada. Ngem iti saan a mabayag, ad-adda ketdi a dimmakesda.”
Zephaniah	3	8	Kuna ni Yahweh, “Aguraykayo. Urayenyo ti aldaw a panagtakderko a kas ukom a mangidarum kadagiti nasion. Inkeddengko nga ummongen dagiti pagilian ken pagarian tapno ipariknak kadakuada ti napalalo a pungtotko. Madadaelto ti entero a daga iti gumilgil-ayab nga apuy ti pungtotko.
Zephaniah	3	9	“Aramidek a siakto laeng ti pagdaydayawan dagiti pagilian a saan ketdi a kadagiti sabali a didiosen ket agtulnogdanto amin kaniak.
Zephaniah	3	10	Uray dagiti naiwaraswaras a tattaok nga adda idiay adayo nga Etiopia, umaydanto tapno agidatonda kaniak.
Zephaniah	3	11	Iti dayta a tiempo, dakayo a tattaok, saanton a masapul nga agbainkayo iti panagsukiryo kaniak. Ikkatekto dagiti natangsit ken napasindayag ket saankayonton nga agsukir kaniak iti nasantoan a turodko iti Jerusalem.
Zephaniah	3	12	Addanto ibatik a tattao sadiay, tattao a nanumo ken napakumbaba. Umaydanto agpatulong kaniak.
Zephaniah	3	13	Dinton agaramid iti dakes dagiti makalasat a tattao ti Israel. Didanton mangallilaw wenno agulbod. Narang-ay ken natalgeddanto ket awanton ti kabutengda.”
Zephaniah	3	14	Agkanta ken agriawkayo iti rag-o, dakayo nga Israelita! Agragsakka iti amin a pusom, Jerusalem!
Zephaniah	3	15	Impanawen ti Apo dagiti gumurgura kenka; inikkatna amin a kabusormo. Adda kenka ti Apo nga ari ti Israel; awan itan ti gapu ti pagbutngam.
Zephaniah	3	16	Dumtengen ti tiempo nga ibagada iti Jerusalem, “Dika agbuteng, siudad ti Jerusalem! Dimo ipalubos a malpay dagiti imam!
Zephaniah	3	17	Adda ti Apo a Diosmo iti dennam; ti bilegna ti mangted kenka iti balligi. Agrag-onto ket sika ti pagragsakanna, Ikkannakanto iti baro a biag ta ay-ayatennaka. Agkantanto a siraragsak gapu kenka,
Zephaniah	3	18	naragsak a kas kadagiti tao a makifiesta.” Kuna ti Apo , “Ginibusakon ti pangta ti pannakadusam ket inikkatko ti pannakaibabainmo.
Zephaniah	3	19	Umayen dayta nga aldaw! Dusaekto amin a mangilupitlupit kenka. Arayatekto dagiti amin a pilay ket yawidkonto dagiti naitalaw a tattao. Pagbalinekto a dayaw ti pannakaibabainda ket raemento ida ti entero a lubong.
Zephaniah	3	20	Umayen dayta nga aldaw! Yawidkonto dagiti naiwarawara a tattaom, Pagbalinenka nga agdindinamag ken madaydayaw kadagiti amin a tattao ditoy daga. Makitamto ti pannakaisubli ti sigud a kinarang-aymo.” Ti Apo ti nangibaga iti daytoy.
Zechariah	1	1	Daytoy ti mensahe ti Apo nga impakaammona ken ni profeta Zacarias iti maikawalo a bulan iti maikadua a tawen a panagturay ni Dario a kas emperador ti Persia. (Ni Zacarias ti anak ni Barakias ken apoko ni Iddo.)
Zechariah	1	2	Imbaga ti Apo a Mannakabalin-amin ken ni Zacarias nga ipakaammona daytoy kadagiti tattao, “Siak, ni Yahweh, kasta unay idi ti pungtotko kadagidi kapuonanyo.
Zechariah	1	3	Ngem ita, kunak kadakayo, ‘Agsublikayo kaniak ket agsubliak met kadakayo.
Zechariah	1	4	Diyo tuladen dagidi kapuonanyo. Idi un-unana, impakaammo kadakuada dagiti profeta ti saok. Binallaaganda ida nga idiandan dagiti dakes ken managbasol a panagbiagda. Ngem didak impangag wenno tinungpal.
Zechariah	1	5	Ita, natayen dagidi kapuonanyo ken dagiti profeta.
Zechariah	1	6	Babaen kadagiti adipenko a profeta, nangtedak kadagiti kapuonanyo kadagiti ballaag ken bilin. Saanda a nangikaskaso ket sinagabada ti dusa ti kinasukirda. Nagbabawida met laeng ket binigbigda a dinusak ida kas maikari kadakuada ken kas inkeddengko nga aramiden.’”
Zechariah	1	7	Iti maikadua a tawen a panagturay ni Dario a kas emperador, iti maika-24 nga aldaw iti maika-11 a bulan (ti bulan ti Sebat), imbaga kaniak ti Apo daytoy a mensahe iti maysa a parmata iti rabii.
Zechariah	1	8	Nakitak ti maysa nga anghel ti Apo a nagsakay iti nalabaga a kabalio. Nagsardeng iti ummong dagiti nasamek a kayo iti maysa a tanap. Iti likudanna, adda dagiti sabali pay a kabalio—nalabaga, puraw ken garitgaritan.
Zechariah	1	9	“Ania ti kaipapanan dagitoy a kabalio, apo?” sinaludsodko. “Ipakitak kenka no ania ti kaipapanan dagitoy,” insungbatna.
Zechariah	1	10	“Imbaon ti Apo ida tapno wanawananda ti daga.”
Zechariah	1	11	Impadamagda daytoy iti anghel, “Sinursormi ti entero a daga ket nasarakanmi nga awan ti arimekmekna ken awan gaway dagiti tattao.”
Zechariah	1	12	Kinuna ti anghel, “O Apo a Mannakabalin-amin, 70 a tawenen a kapungpungtotmo ti Jerusalem ken dagiti siudad ti Juda. Kaanonto a kaasiam ida?”
Zechariah	1	13	Makaliwliwa ken makaabbukay dagiti balikas nga insungbat ti Apo iti anghel.
Zechariah	1	14	Ket imbaga kaniak ti anghel nga ipakaammok ti sao ti Apo a Mannakabalin-amin: “Ipatpategko unay ti Jerusalem ket mariribukak iti nasantoan a siudadko.
Zechariah	1	15	Napalalo ti pungtotko kadagiti pagilian nga agnamnam-ay iti kappia ken talna. Idi medmedmedak ti pungtotko kadagiti tattaok, dinegdegan dagitoy a nasion ti panagsagabada.
Zechariah	1	16	Ngarud, nagsubliak iti Jerusalem tapno kaasiak ti siudad. Mabangonto manen ti Templok ket matarimaan manen ti siudad.”
Zechariah	1	17	Imbaga pay ti anghel nga ipakaammok daytoy: “Kuna ti Apo a Mannakabalin-amin a rumang-ayto manen dagiti siudadna. Liwliwaennanto manen ti Jerusalem ket pagbalinennanto manen ti siudad a kukuana.”
Zechariah	1	18	Iti sabali a parmata, nakitak ti uppat a sara.
Zechariah	1	19	Sinaludsodko iti anghel a makisasao kaniak no ania ti kaipapananda. Insungbatna, “Iladawanda dagiti nabileg a pagilian ti lubong a nangwarawara kadagiti tattao ti Juda, Israel ken Jerusalem.”
Zechariah	1	20	Kalpasanna, impakita ti Apo kaniak ti uppat a mammanday a siiiggem kadagiti martilio.
Zechariah	1	21	Sinaludsodko no ania ti umayda aramiden. Insungbatna, “Immayda tapno butbutngen ken parmekenda dagiti pagilian a nangparukma a namimpinsan iti daga ti Juda ken nangwarawara kadagiti tattaona.”
Zechariah	10	1	Agdawatkay iti tudo iti Apo iti panawen nga awan ti tudo. Ti Apo ti mangibaon iti ulep a mangitinnag iti tudo ken arbis, a mangpalangto kadagiti talon nga agpaay iti tunggal maysa.
Zechariah	10	2	Makiuman dagiti tattao kadagiti imahen ngem minamaag ken ulbod ti sungbat a maited kadakuada. Adda dagiti mangipatarus iti tagtagainep ngem yaw-awandaka. Ubbaw ti pangliwliwada. Iti kasta, agalla-alla dagiti tattao a kasla napukaw a karnero. Maparigatda gapu ta awan ti mangipangulo kadakuada.
Zechariah	10	3	Kuna ti Apo , “Kapungtotko dagiti pastor, ket dusaekto dagiti papangulo, ta siak, ni Yahweh a Mannakabalin-amin, ay-ayatek dagiti tattao ti Juda. Pagbalinekto ida a nabileg a kabalio a pakigubat.
Zechariah	10	4	Tumadto kadakuada ti bato a pasuli ti pasok ti tolda ti bai a pakigubat ken amin nga agtuturay.
Zechariah	10	5	Mamaingeldanto a mannakigubat a mangibaddebaddek kadagiti kabusorda kadagiti kalsada. Makirangetdanto ta adda ni Yahweh kadakuada ket parmekendanto dagiti nagkabalio a kabusorda.
Zechariah	10	6	“Papigsaekto dagiti tattao ti Juda; ispalekto dagiti Israelita. Kaasiakto ida, ket yawidkonto amin ida. Kaslanto diak linaksid ida. Siak ni Yahweh a Diosda, sungbatakto dagiti kararagda.
Zechariah	10	7	Napigsanto dagiti Israelita a kasla soldado, naragsakdanto a kasla nakainum iti arak. Malagipto dagiti kaputotanda daytoy a balligi, ket agragsakdanto gapu iti inaramid ni Yahweh.
Zechariah	10	8	“Ayabakto dagiti tattaok ket ummongekto ida. Ispalekto ida ket paaduekto ida a kas iti sigud a kaaduda.
Zechariah	10	9	Uray no inwarawarak ida kadagiti pagilian, malagipdakto latta iti adayo a daga. Makalasatdanto agraman dagiti annakda ket agkukuyogdanto nga agawid.
Zechariah	10	10	Alaekto ida idiay Egipto ken Asiria, ket pagnaedekto ida iti bukodda a daga. Pagnaedekto met ti dadduma idiay Galaad ken Libano agingga a mapno ti daga kadagiti tattao.
Zechariah	10	11	Inton aglasatda iti taaw ti rigatda, siak, ni Yahweh, ablatakto dagiti dalluyon, ket agmaganto ti lansad ti Karayan Nile. Maipababanto ti Asiria ket mapukawto ti Egipto ti bilegna.
Zechariah	10	12	Papigsaekto dagiti tattaok; agdaydayaw ken agtulnogdanto kaniak.” Ti Apo ti nagsao iti daytoy.
Zechariah	11	1	Luktam dagiti ruanganmo, O Libano, tapno sumrek ti apuy a manguram kadagiti kayo a sedro a kukuam.
Zechariah	11	2	Agdung-awkayo, dakayo a saleng, ta natuangen dagiti sedro, napukanen dagiti nadayag a kayo. Agdung-awkayo, dakayo a lugo ti Basan, nadadaelen ti nasamek a kabakiran.
Zechariah	11	3	Agsangit iti nasaem dagiti agtuturay; napukawen ti dayagda. Denggenyo ti ngernger dagiti leon; ta nadadaelen ti bakir ti Jordan.
Zechariah	11	4	Kinuna kaniak ti Apo a Diosko, “Agakemka a kas pastor ti arban ti karnero a nairanta a maparti.
Zechariah	11	5	Partien ida dagiti akinkukua ket dida madusa. Ilakoda ti karne ket kunada, ‘Madaydayaw ti Apo ! Nabaknangkamin!’ Uray dagiti mismo a mangipaspastor kadakuada, dida kaasian ida.” (
Zechariah	11	6	Kinuna ti Apo , “Diak kaasianen dagiti agnaed iti daga. Siak a mismo ti mangyawat iti tunggal tao iti pannakabalin ti agturay ken arina. Dadaelento dagitoy nga agtuturay ti daga ket awanto ti ikanawak iti pannakabalinda.”)
Zechariah	11	7	Tinangdanandak dagiti gimmatang ken naglako kadagiti karnero. Nagbalinak a pastor dagiti karnero a nairanta a maparti. Nangalaak iti dua a sarukod. Pinanaganak ti maysa iti “Parabur” ket ti sabali iti “Timpuyog” ket inaywanak ti arban.
Zechariah	11	8	Iti las-ud ti maysa a bulan, pinapanawko dagiti tallo nga agpaspastor a nanggura kaniak ta napukawko ti anusko kadakuada.
Zechariah	11	9	Kalpasanna, kinunak iti arban, “Saanen a siak ti mangipastor kadakayo. No adda matay, bay-ak a matay. No adda madadael, bay-ak a madadael. Dagiti matda, bay-ak nga agiinnibusda.”
Zechariah	11	10	Tinukkolko ti sarukodko a maaw-awagan iti “Parabur,” kas pakakitaan a nawaswas ti nagtulagan ti Apo ken dagiti amin a nasion.
Zechariah	11	11	Ngarud, nawaswas ti tulag iti dayta nga aldaw. Kitkitaendak dagiti aggatgatang ken dagiti aglaklako iti karnero ket ammoda a sao amin ti Apo dagitoy.
Zechariah	11	12	Kinunak kadakuada, “No mayatkayo, itedyo ti tangdanko; no saan, bay-anyo.” Tinangdanandak iti 30 a bagi ti pirak.
Zechariah	11	13	Kinuna ti Apo kaniak, “Ikabilmo ti kuarta iti kaha ti Templo.” Innalak dagiti 30 a bagi ti pirak, ti dakkel a gatad nga impagarupda a kaibatogan ti pategko, ket inkabilko iti kaha ti Templo.
Zechariah	11	14	Kalpasanna, tinukkolko ti maikadua a sarukod a maaw-awagan iti “Timpuyog,” ket nadadael ti timpuyog ti Juda ken ti Israel.
Zechariah	11	15	Kalpasanna, kinuna ti Apo kaniak, “Agbalinka manen nga agpaspastor ngem ita, kas maysa nga awan serserbina.
Zechariah	11	16	Nangdutokak iti pastor a mangaywan iti arbanko, ngem dina met tulongan dagiti karnero nga agpeggad iti pannakadadael. Dina pay biroken dagiti napukaw, wenno agasan dagiti nasugatan, wenno pakanen dagiti nasalun-at. Sidaenna ketdi dagiti kalukmegan a karnero ket lapgisenna dagiti kukoda.
Zechariah	11	17	Nakabutbutengto ti pagbanagan dayta awan serserbina a pastor! Binaybay-anna ti arbanna. Dadaelento a mamimpinsan ti gubat ti pannakabalinna. Magangonto ti takkiagna ket agbulsekto ti makannawan a matana.”
Zechariah	12	1	Daytoy ti sao ti Apo maipapan iti Israel, ti Apo a nangyukrad iti langit ken nangipasdek iti daga ken nangted iti biag ti tao. Kunana:
Zechariah	12	2	“Pagbalinekto ti Jerusalem a kasla kopa ti arak. Uminumto dagiti nasion iti likmutna ket agbasingbasingdanto a kasla nabartek. Inton lakubenda ti Jerusalem, malakubto met dagiti dadduma a siudad ti Juda.
Zechariah	12	3	Ngem iti dayta nga aldaw, pagbalinekto ti Jerusalem a nadagsen a bato a narigat a magaraw ket masugatanto iti nasaem ti siasinoman a mangbagkat kenkuana. Agmaymaysanto dagiti amin a pagilian ti lubong a mangraut kenkuana.
Zechariah	12	4	Iti dayta a tiempo, kigtotekto dagiti kabalioda ket pagmauyongekto dagiti nagsakay kadakuada. Bantayakto dagiti tattao ti Juda ngem pagbulsekekto ti amin a kabalio dagiti kabusorda.
Zechariah	12	5	Kunanto dagiti kapuonan ti Juda, ‘Ti Apo a Mannakabalin-amin a Dios ti mangted iti pigsa kadagiti tattaona nga agnaed iti Jerusalem.’
Zechariah	12	6	“Iti dayta a tiempo, pagbalinekto dagiti kapuonan ti Juda a kasla apuy iti kabakiran wenno talon a natangkenan iti dawa. Dadaelendanto dagiti amin a pagilian iti lawlawda. Awanto ti pakaan-anoan dagiti tattao ti Jerusalem iti uneg ti siudad.
Zechariah	12	7	“Siak, ni Yahweh, umunanto a pagballigiek dagiti armada ti Juda tapno saan a maartapan ti dayaw dagiti kaputotan ni David ken dagiti agnaed iti Jerusalem ti dayaw ti Juda.
Zechariah	12	8	Iti dayta a tiempo, salaknibanto ti Apo dagiti agnaed iti Jerusalem. Uray ti kakapsutan kadakuada, pumigsanto a kas ken ni David. Idalanto ida dagiti kaputotan ni David a kas iti mismo a Dios, kas iti anghel ti Apo .
Zechariah	12	9	Iti dayta a tiempo, dadaelekto ti amin a pagilian nga agpanggep a mangraut iti Jerusalem.
Zechariah	12	10	“Punnoekto dagiti kaputotan ni David ken dagiti tattao ti Jerusalem iti espiritu a mamagbalin kadakuada a manangngaasi ken managkararag. Kitaendanto ti natay gapu iti panangduyokda kenkuana ket dung-awandanto a kas iti pimmusay a kakaisuna nga anak. Agdung-awdanto iti nasaem a kasla kadagiti tattao a natay ti inauna nga anakda.
Zechariah	12	11	Iti dayta a tiempo, nasaemto ti panagdung-aw idiay Jerusalem a kas iti panangdung-aw ken ni didiosen a Baal iti tanap ti Megiddo.
Zechariah	12	12-14	Tunggal familia iti pagilian, agdung-awto nga is-isuna: Ti familia a nagtaud iti kaputotan ni David; ti familia iti kaputotan ni Natan; ti familia iti kaputotan ni Levi; ti familia iti kaputotan ni Simei, ken dagiti dadduma a familia. Agdung-awto nga is-isuna ti tunggal familia, agraman lallaki a mailasin kadagiti babbai.
Zechariah	13	1	Kuna ni Yahweh a Mannakabalin-amin, “Inton dumteng dayta a tiempo, addanto ubbog a maluktan nga agpaay kadagiti kaputotan ni David ken dagiti tattao iti Jerusalem tapno maugasan ti basol ken kinarugitda.
Zechariah	13	2	Iti dayta a tiempo, pukawekto dagiti imahen iti pagilian, ket awanton ti makalagip kadakuada. Paksiatekto dagiti agkuna a profetada ket pukawek ti tarigagay nga agdaydayaw kadagiti didiosen.
Zechariah	13	3	No addanto pay laeng mangipapilit nga agipadto, kunanto dagiti nagannak kenkuana a masapul a matay ta imbagana a nagsao iti nagan ni Yahweh ngem pasig met nga ulbod ti insaona. No agipadto, patayento dagiti mismo a nagannak kenkuana.
Zechariah	13	4	Inton dumteng dayta a tiempo, awanto ti profeta a mangipalangguad kadagiti parmatana wenno agkawes wenno agparang a kas profeta tapno allilawenna dagiti tattao.
Zechariah	13	5	Ngem kunananto, ‘Saanak a profeta. Maysaak a mannalon. Nagtaltalonak manipud pay idi ubingak.’
Zechariah	13	6	Ket no adda agsaludsod, ‘Ania ngarud dagitoy sugat iti barukongmo?’ isungbatnanto, ‘Naalak iti balay ti gayyemko.’”
Zechariah	13	7	Kuna ni Yahweh a Mannakabalin-amin: “Tumakderka, kampilan, ket darupem ti agpaspastor a katulongak. Papatayem tapno mawarawara dagiti karnero. Darupek dagiti tattaok
Zechariah	13	8	ket iti entero a daga, duanto nga apagkatlo kadagiti tattao ti matay.
Zechariah	13	9	Paglasatekto iti apuy dagiti nakalasat nga apagkatlo. Gugorakto ida a kas iti pannakagugor ti pirak iti apuy. Gugorakto ida a kas iti pannakagugor ti balitok. Kalpasanna, agkararagdanto kaniak ket ipangagkonto ida. Ibagakto kadakuada nga isuda dagiti tattaok ket ipudnodanto a siak ti Diosda.”
Zechariah	14	1	Dumtengen ti aldaw a panagtugaw ti Apo a kas ukom. Dumtengto dagiti agsamsam iti siudad ti Jerusalem ket mabingbingayto dagiti nasamsam iti imatangmo.
Zechariah	14	2	Ummongento ti Apo dagiti amin a pagilian tapno darupenda ti Jerusalem. Maparmekto ti siudad. Masamsamanto dagiti balbalay. Maramesto dagiti babbai. Maitalawto ti kagudua ti bilang dagiti agnaed iti siudad ngem mabatinto dagiti dadduma.
Zechariah	14	3	Kalpasanna, rummuarto ti Apo ket makirangetto a kas kadagiti napalabas a tiempo; gubatennanto dagidiay a pagilian.
Zechariah	14	4	Iti dayta nga aldaw, agtakderto ti Apo iti tapaw ti Bantay Olivo iti daya ti Jerusalem. Maguduanto ti bantay ket addanto nalawa a tanap iti baetna a mangrugi iti daya nga agpa-laud. Umalisto nga agpa-amianan ti kaguduana ket agpa-abagatanto met ti sabali a kagudua.
Zechariah	14	5	Aglibaskayto ket magnakay iti daytoy a tanap a nanggudua iti bantay. Agtataraykayto a kas kadagidi kapuonanyo idi dimteng ti ginggined iti tiempo ni Uzzias nga ari ti Juda. Umayto ti Apo a Diosko ket ikuyogna dagiti amin nga angheles.
Zechariah	14	6	Inton dumteng dayta a tiempo, awanton ti lam-ek wenno panagbalay ti danum.
Zechariah	14	7	Agnanayonto nga aldaw a saan met a gagangay nga aldaw ken rabbi. No kaano a mapasamak daytoy, ni laeng Yahweh ti makaammo.
Zechariah	14	8	Inton dumteng dayta nga aldaw, addanto nabiag a danum nga aggapu iti Jerusalem. Agturongto ti kaguduana iti Natay a Baybay ket ti kaguduana iti Taaw Mediterranean. Saanto nga agpatingga ti panagayusna, uray iti kalgaw wenno tudtudo.
Zechariah	14	9	Kalpasanna, agarinto ni Yahweh iti entero a lubong. Agdaydayawto ti tunggal maysa kenkuana a kas Dios ket maymaysanto ti naganna nga ammoda.
Zechariah	14	10	Nasimpanton ti deppaar manipud Geba iti amianan agingga iti Rimmon iti abagatan. Nangatngatonto ti Jerusalem ngem dagiti daga iti lawlawna. Sakupento ti siudad manipud iti Ruangan ni Benjamin agingga iti Ruangan ti Suli, iti nagtakderan ti sigud a ruangan, ken manipud iti Torre ni Hananel agingga kadagiti pagpespesan iti ubas a kukua ti ari.
Zechariah	14	11	Natalgedton dagiti tattao nga agnaed sadiay, ket saandanton nga agpeggad a madadael.
Zechariah	14	12	Idissuorto ni Yahweh ti nakabutbuteng a sakit kadagiti pagilian a manggubat iti Jerusalem. Marunotto ti lasagda idinto a sibibiagda pay. Malungsotto dagiti mata ken dagiti dilada.
Zechariah	14	13	Iti dayta nga aldaw, riribuken ken pagbutngento ida ni Yahweh. Gammatanto ti maysa a tao ti adda iti abayna ket kabilenna.
Zechariah	14	14	Makigubatto dagiti tattao ti Juda a mangsalaknib iti Jerusalem. Alaendanto a kas samsam ti sanikua dagiti amin a nasion—balitok, pirak ken adu a pagan-anay.
Zechariah	14	15	Addanto met nakaro a sakit nga agdissuor kadagiti kabalio, mulo, kamelio ken asno—kadagiti amin nga animal nga adda iti kampo dagiti kabusor.
Zechariah	14	16	Kalpasan ti pannakaparmek dagiti kabusor, tinawen a sumang-atto idiay Jerusalem dagiti amin a nakalasat tapno agdaydayawda ken ni Yahweh a Mannakabalin-amin a kas ari ken tapno rambakanda ti Fiesta dagiti Abong-abong.
Zechariah	14	17	No adda nasion a saan a sumang-at idiay Jerusalem tapno agdaydayaw ken ni Yahweh a Mannakabalin-amin a kas ari, saanto nga agtudo iti dagada.
Zechariah	14	18	No saan a kayat dagiti Egipcio a rambakan ti Fiesta dagiti Abong-abong, sagabaendanto met ti sakit nga idissuor ni Yahweh kadagiti nasion a saan a mapan makipagrambak.
Zechariah	14	19	Daytoyto ti dusa a maipatay iti Egipto ken kadagiti dadduma a nasion no dida rambakan ti Fiesta dagiti Abong-abong.
Zechariah	14	20	Iti dayta a tiempo, uray kadagiti kilingkiling a maibitin kadagiti kabalio maisuratto: “Naidaton iti Apo .” Agbalinton dagiti banga nga adda iti Templo a nasagradoan a kas kadagiti malukong iti sango ti altar.
Zechariah	14	21	Mailasinto ti amin a banga iti Jerusalem ken iti Juda tapno maaramat iti panagdaydayaw ken ni Yahweh a Mannakabalin-amin. Usarento dagiti agidaton ti banga a paglutoan iti karne ti idatagda. Inton dumteng dayta a tiempo, awanton ti agtagtagilako iti Templo ni Yahweh a Mannakabalin-amin.
Zechariah	2	1	Iti sabali a parmata, nakitak ti maysa a lalaki a siiiggem iti lubid a pagrukod.
Zechariah	2	2	“Papanam?” sinaludsodko. Insungbatna nga inna rukoden ti Jerusalem tapno maammoanna ti kalawana.
Zechariah	2	3	Nakitak nga immaddang ti sabali nga anghel ti nangsabat kenkuana.
Zechariah	2	4	Kinuna ti umuna nga anghel iti sabali nga anghel, “Agtarayka a mapan iti dayta nga agtutubo a siiiggem iti pagrukod. Ibagam kenkuana nga adunto unay ti tao ken baka iti Jerusalem ket saanton a mabakudan ti siudad.
Zechariah	2	5	Inkari ti Apo nga isunto ti agbalin nga apuy a bakud a mangsalaknib iti siudad ken agnaed sadiay iti amin a dayagna.”
Zechariah	2	6-7	Kinuna ti Apo kadagiti tattaona, “Inwarawarakayo iti amin a suli ti lubong. Ngem ita, dakayo a napagtalaw a kas balud, aglibaskayo iti Babilonia ket agsublikayo iti Jerusalem.
Zechariah	2	8	Siasinoman a mangkabil kadakayo, kabilenna ti kapatgan kaniak.” Ngarud, inted kaniak ti Apo a Mannakabalin-amin daytoy a mensahe sanak imbaon kadagiti nasion a nangsamsam kadagiti sanikua dagiti tattaona ket imbagak:
Zechariah	2	9	“Ti Apo a mismo ti manggubat kadakayo, ket samsamandakayto dagiti tattao a nagserbi idi nga adipenyo.” Inton mapasamak daytoy, maammoanto ti amin nga imbaonnak ti Apo a Mannakabalin-amin.
Zechariah	2	10	Kinuna ti Apo , “Ikantayo ti ragsakyo, dakayo a tattao ti Jerusalem. Umayak makipagnaed kadakayo.”
Zechariah	2	11	Iti dayta a tiempo, adunto a nasion ti kumamang iti Apo ket agbalindanto a tattaona. Makipagnaedto kadakayo, ket maammoanyonto nga imbaonnak kadakayo.
Zechariah	2	12	Agbalinto manen ti Juda a naisangsangayan a kukua ti Apo iti nasagradoan a daga. Agbalinto met ti Jerusalem a siudad nga ipangpangrunana unay.
Zechariah	2	13	Agulimekkay amin iti imatang ti Apo , ta umay kadatayo manipud iti nasantoan a pagnaedanna.
Zechariah	3	1	Iti sabali a parmata, impakita kaniak ti Apo ni Josue a Nangato a Padi a sitatakder iti sangoanan ti anghel ti Apo . Sitatakder met ni Satanas iti abay ni Josue tapno idarumna.
Zechariah	3	2	Kinuna ti anghel ti Apo ken ni Satanas, “Dusaennaka koma ti Apo , Satanas. Sapay koma ta dusaennaka ti Apo a mangay-ayat iti Jerusalem. Mayarig daytoy a lalaki iti kayo a narabsut iti apuy.”
Zechariah	3	3	Sitatakder sadiay ni Josue a narugit ti pagan-anayna.
Zechariah	3	4	Kinuna ti anghel kadagiti nailangitan nga agserserbi kenkuana, “Uksobenyo ti narugit a pagan-anay daytoy a lalaki.” Kalpasanna, kinunana ken ni Josue, “Inikkatkon dagiti basolmo, ket ikkanka iti baro a pagan-anay nga ikawesmo.”
Zechariah	3	5	Binilinna dagiti agserserbi a mangikabilda iti nadalus a turban iti ulo ni Josue. Nagtungpalda sada kinawesan ni Josue iti baro a pagan-anay bayat ti panagtakder sadiay ti anghel ti Apo .
Zechariah	3	6	Kalpasanna, imbaga ti anghel ken ni Josue,
Zechariah	3	7	a kastoy ti kinuna ti Apo a Mannakabalin-amin: “No agtulnogka kadagiti lintegko ket aramidem dagiti pagrebbengam nga intedko kenka, sikanto ti mangimaton iti Templok ken kadagiti paraanganna. Ipangagkonto dagiti kararagmo a kas iti panangipangagko iti kararag dagiti angheles nga adda iti imatangko.
Zechariah	3	8	Dumngegka ngarud, Josue, sika a Nangato a Padi. Dumngegkayo met, dakayo a kakaduana a padi. Dakayo ti pagilasinan ti naimbag a masakbayan: Iparangarangkon ti adipenko a maaw-awagan ‘Ti Sanga.’
Zechariah	3	9	Ikabilko iti sangoanan ni Josue ti maysa a bato a pito ti parupana. Addanto balikas nga ikitikitko iti bato ket iti las-ud ti maysa la nga aldaw, punasek ti basol daytoy a daga.
Zechariah	3	10	Inton dumteng dayta nga aldaw, agbiagkayto a natalged ken narang-ay, ket tunggal maysa addanto kaubasan ken kaigosanna a pangawisanna kadagiti kaarrubana.”
Zechariah	4	1	Immay manen ti anghel a nakisasao kaniak ket riniingnak a kasla ket matmaturogakon.
Zechariah	4	2	“Ania ti makitam?” sinaludsodna. “Makitak ti maysa a kandelero a pasig a balitok,” insungbatko. “Iti rabawna, adda malukong a pagyanan ti lana. Adda pito a pagsilawan ti kandelero, tunggal maysa adda pagsaadan ti pito a pabelo.
Zechariah	4	3	Adda dua a kayo nga olibo iti abay ti kandelero, maysa iti tunggal sikigan.”
Zechariah	4	4	Sinaludsodko iti anghel, “Ania ti kaipapanan dagitoy, apo?”
Zechariah	4	5	“Dimo kad ammo?” sinaludsodna. “Saan, apo,” insungbatko. Kinuna kaniak ti anghel, “Dagiti pito a pagsilawan isuda dagiti pito a mata ti Apo a kumitkita iti entero a daga.”
Zechariah	4	11	Sinaludsodko, “Ania ti kaipapanan dagiti kayo ti olibo iti agsumbangir a sikigan ti kandelero?
Zechariah	4	12	Ket ania ti kaipapanan dagitoy dua a sanga ti olibo iti abay dagiti balitok a tubo a pagayusan dagiti lana ti olibo?”
Zechariah	4	13	“Dimo kad ammo?” sinaludsodna. “Saan, apo,” kinunak.
Zechariah	4	14	“Dagitoy dagiti dua a lallaki a pinili ken kinonsagrar ti Dios nga agserbi kenkuana nga Apo ti entero a daga,” kinunana.
Zechariah	4	6	Imbaga ti anghel nga ipakaammok ken ni Zerubbabel daytoy a mensahe ti Apo : “Agballigika, saan nga iti bileg ti armada wenno iti bukodmo a pigsa no di ket babaen iti pannakabalin nga aggapu kaniak.
Zechariah	4	7	Mapukawto dagiti lapped a kas iti kadadakkel dagiti bantay. Bangonemto manen ti Templo ket inton ikabilmo ti maudi a bato, idir-into dagiti tattao, ‘Nagpintasen! Nagpintasen!’”
Zechariah	4	8	Adda sabali a mensahe nga imbaga kaniak ti Apo .
Zechariah	4	9	Kinunana, “Insaad ni Zerubbabel ti fondasion ti Templo ket leppasennanto ti patakder. Inton mapasamak daytoy, maammoanto dagiti tattao a siak ti nangibaon kenka a mapan kadakuada. Maupayda gapu ta bassit ti nagapuanan. Ngem maragsakandanto inton makitada ni Zerubbabel a mangitultuloy a mangbangon iti Templo.”
Zechariah	5	1	Kimmitaak manen ket naimatangak ti maysa a nalukot a pagbasaan nga agtaytayab.
Zechariah	5	2	Sinaludsod ti anghel no ania ti nakitak. Insungbatko, “Maysa nga agtaytayab a pagbasaan a 30 a kadapan ti kaatiddogna ken 15 a kadapan ti kaakabana.”
Zechariah	5	3	Imbagana kaniak, “Nailanad iti daytoy a pagbasaan ti lunod nga agsaknap iti entero a daga. Iti maysa a bangir ti pagbasaan, nailanad a mapapanaw amin a mannanakaw iti daga. Iti sabali a bangir, nailanad met a maipanawto amin nga agsapata iti ulbod.
Zechariah	5	4	Kinuna ti Apo a Mannakabalin-amin nga idissuornanto daytoy a lunod kadagiti balay dagiti mannanakaw ken kadagiti balay dagiti agsapata iti ulbod. Agtalinaedto daytoy kadagiti balbalayda ket ibusennanto ida a mamimpinsan.”
Zechariah	5	5	Nagparang manen ti anghel ket kinunana, “Kitaem ti sumungsungad!”
Zechariah	5	6	Sinaludsodko no ania daydiay ket kinunana, “Maysa a basket. Iladawanna ti basol ti entero a daga!”
Zechariah	5	7	Adda buli a kalub ti basket. Idi kitkitaek, naingato ti kalub ket nakitak iti unegna ti maysa a babai a nakatugaw.
Zechariah	5	8	Kinuna ti anghel, “Iladawan daytoy a babai ti kinadakes.” Kalpasanna, intalmegna ti babai iti uneg ti basket sana inkabil ti kalub.
Zechariah	5	9	Timmangadak ket nakitak ti dua a babbai nga addaan iti nabileg a payak a kas iti payak ti kannaway, ket agturongda iti ayanko. Innalada ti basket ket intayabda.
Zechariah	5	10	Sinaludsodko iti anghel, “Sadino ti pangipananda?”
Zechariah	5	11	Kinunana, “Idiay Babilonia a pangaramidanda iti templona. Apaman a malpas ti templo, maipanto sadiay ti basket tapno pagdaydayawan dagiti tattao.”
Zechariah	6	1	Adda manen sabali a parmatak. Naimatangak ti uppat a lugan a pakigubat a rumrummuar iti nagbaetan ti dua a bronse a bantay.
Zechariah	6	2	Guyguyoden dagiti nalabaga a kabalio ti umuna a lugan. Nangingisit a kabalio ti mangguyguyod iti maikadua.
Zechariah	6	3	Guyguyoden dagiti puraw a kabalio ti maikatlo, ket ti maikapat, guyguyoden dagiti labang a kabalio.
Zechariah	6	4	Sinaludsodko iti anghel, “Ania ti kaipapanan dagiti lugan a pakigubat, apo?”
Zechariah	6	5	Kinunana, “Dagitoy dagiti uppat nga angin. Kagapgapuda iti saklang ti Apo ti entero a daga.”
Zechariah	6	6	Agpa-amianan a mapan Babilonia ti lugan a guyguyoden dagiti nangisit a kabalio. Agpa-laud dagiti puraw a kabalio, ket agpa-abagatan dagiti labang nga agturong iti maysa a pagilian.
Zechariah	6	7	Idi rummuar dagiti labang a kabalio, gumanatda a mapan mangwanawan iti daga. Kinuna ti anghel, “Inkayo kitaen ti daga!” Iti kasta napanda.
Zechariah	6	8	Kalpasanna, impukkaw ti anghel kaniak, “Dagiti kabalio a napan idiay Babilonia, pinabaawda ti pungtot ti Apo iti dayta a daga.”
Zechariah	6	9	Kinuna ti Apo kaniak,
Zechariah	6	10	“Alaem dagiti sagut nga inted dagiti napagtalaw a kas balud a naggapu idiay Babilonia, da Heldai, Tobijas ken Jedaias. Inka a dagus iti balay ni Josias nga anak ni Sofonias.
Zechariah	6	11	Aramidem a korona dagiti balitok ken pirak nga intedda samo ibalangat ken ni Josue a nangato a padi nga anak ni Josadac.
Zechariah	6	12	Ibagam ken ni Josue a kastoy ti sao ni Yahweh a Mannakabalin-amin: ‘Adtoy ti tao a maawagan “Ti Sanga.” Dumakkel iti daga nga ayanna ket bangonennanto ti Templo ti Apo .
Zechariah	6	13	Wen, isunto ti mangbangon iti Templo. Awatennanto ti pammadayaw a maipaay iti ari, ket iturayannanto dagiti tattaona. Addanto padi nga umas-asibay iti tronona. Agtinnulongdanto nga agtrabaho iti kappia ken panagtutunos.’
Zechariah	6	14	Agpaayto ti korona a pakalaglagipan iti templo ni Yahweh a pammadayaw kada Heldai, Tobijas, Jedaias ken ni Josias.”
Zechariah	6	15	Umayto dagiti tattao nga agnaed iti adayo ket tumulongda iti pannakabangon manen ti Templo ti Apo . Ket inton malpas ti templo, maammoanyonto a ti Apo a Mannakabalin-amin ti nangibaon kaniak nga umay kadakayo. Mapasamak amin dagitoy no agtulnogkayo a sipapasnek kadagiti bilin ti Apo a Diosyo!
Zechariah	7	1	Iti maikapat a tawen a panagturay ni Dario a kas emperador, iti maikapat nga aldaw iti maikasiam a bulan a maaw-awagan iti Kislev, adda impakaammo kaniak ti Apo .
Zechariah	7	2	Imbaon dagiti taga-Betel ni Sarezer ken ni Regemmelek agraman dagiti tattaoda a mapan iti Templo ti Apo a Mannakabalin-amin tapno dumawatda iti bendision ti Apo .
Zechariah	7	3	Pinasaludsodda daytoy kadagiti papadi ken profeta: “Itultuloymi kadi a dung-awan ti pannakadadael ti Templo babaen iti panagayunar iti maikalima a bulan a kas iti inar-aramidmi iti adu a tawen agingga ita?”
Zechariah	7	4	Daytoy ti sao ti Apo a naipakaammo kaniak:
Zechariah	7	5	“Ibagam kadagiti tattao iti pagilian ken kadagiti papadi, a no agayunar ken agdung-awda idi iti maikalima ken maikapito a bulan iti las-ud dagitoy pitopulo a tawen, saan a kas pammadayawda kaniak.
Zechariah	7	6	Ket idi nangan ken imminumda, nagpaay laeng iti bukodda a pagragsakan.”
Zechariah	7	7	Daytoy ti imbaga ti Apo babaen dagiti profeta idi un-unana. Imbagana daytoy idi narang-ay ti Jerusalem ken adu ti agnaed a tao, saan laeng a kadagiti kabangibangna nga il-ili no di pay ket iti abagatan a deppaar ken iti akinlaud a bakras dagiti turod.
Zechariah	7	8	Inted ni Yahweh daytoy a mensahe ken ni Zacarias:
Zechariah	7	9	“Idi un-unana, impaulogko dagitoy a bilin kadagiti tattaok: ‘Kitaenyo a maipakat ti hustisia ken ipakitayo ti ayat ken asiyo iti padayo a tao.
Zechariah	7	10	Diyo idadanes dagiti balo, dagiti ulila, dagiti ganggannaet a makipagnaed kadakayo ken ti siasinoman nga adda pakasapulanna. Ket dikay agpanggep kadagiti pamuspusan a mangdangran iti padayo a tao.’
Zechariah	7	11	“Ngem saan a kinayat dagiti tattaok ti dumngeg. Sinerraanda dagiti panunotda
Zechariah	7	12	ket pinatangkenda dagiti pusoda a kas iti bato. Gapu ta dida impangag dagiti pannursurok nga intedko babaen kadagiti profeta idi un-unana, nakapungtotak iti kasta unay.
Zechariah	7	13	Gapu ta didak impangag, diak met impangag dagiti kararagda.
Zechariah	7	14	Kaslaak la bagio a nangipalais kadakuada ket nawarawarada a nagnaed kadagiti nadumaduma a pagilian. Pinaglangalang dagita a nasion daytoy nasayaat a daga ket awan ti nabati nga agnaed.”
Zechariah	8	1	Inted ni Yahweh a Mannakabalin-amin daytoy a mensahe ken ni Zacarias:
Zechariah	8	2	“Tinarigagayak a tulongan ti Jerusalem gapu iti nasged nga ayatko kadagiti tattaona. Gapu iti ayatko, kinapungtotko dagiti kabusorna.
Zechariah	8	3	Agsubliak iti Jerusalem, ti nasantoan a siudadko, ket agnaedak sadiay. Maawaganto iti napudno a siudad. Maawaganto met ti bantay ni Yahweh a Mannakabalin-amin iti nasantoan a bantay.
Zechariah	8	4	Agtugawto manen dagiti babbaket ken lallakay kadagiti kalsada ken plasa ti Jerusalem. Agsarukoddanto a magna gapu iti kinalakay ken kinabaketda.
Zechariah	8	5	Mapnonto manen dagiti kalsada ti siudad kadagiti agaayam nga ubbing.
Zechariah	8	6	“Mabalin nga ipagarup dagiti nasion a nabati a saan a maaramid daytoy ngem nalaka la a banag daytoy kaniak.
Zechariah	8	7	Isalakankonto dagiti tattaok kadagiti pagilian a nakaipananda.
Zechariah	8	8	Alaekto ida manipud iti daya ken laud ket isublikto ida idiay Jerusalem a pagnaedanda. Isudanto dagiti tattaok ket siakto ti Diosda. Iturayakto ida a sipupudno ken awan idumdumak.
Zechariah	8	9	“Pakirdenyo ti pakinakemyo, dakayo a tattao. Dagiti mangmangngegyo ita, isu met laeng ti insasao dagiti profeta idi maisaad dagiti fondasion tapno mabangon manen ti Templok.
Zechariah	8	10	Sakbay dayta a tiempo, awan ti makabael a mangtangdan iti tao wenno animal. Mabuteng dagiti tattao a rummuar gapu kadagiti kabusorda. Pinagbibinnusorko dagiti amin a tattao.
Zechariah	8	11	Ngem ita, maiduma ti pannakilangenko kadagiti nakalasat a tattao iti daytoy a pagilian.
Zechariah	8	12	Awanto ti kabutengda no agmulada. Agbunganto dagiti ubasda. Adunto ti maapit iti daga. Nawadwadto ti tudo. Ipaaykonto amin dagitoy a bendision kadagiti tattao a nakalasat iti nasionko.
Zechariah	8	13	Tattao ti Juda ken Israel, iti napalabas, no ilunod dagiti ganggannaet dagiti padada, kunada, ‘Agdissuor koma kadakayo ti isu met la a didigra a nagdissuor iti Juda ken Israel.’ Ngem isalakankayto ket kunanto dagita a ganggannaet iti tunggal maysa, ‘Sapay koma ta mabendisionankayo a kas iti Juda ken Israel.’ Bumilegkayo ngarud ket dikay agbuteng.”
Zechariah	8	14	Kuna ni Yahweh a Mannakabalin-amin, “Idi pinagpungtotdak dagidi kapuonanyo, inkeddengko nga idissuor kadakuada ti didigra ket diak nagbabawi no di ket inaramidko dagiti panggepko.
Zechariah	8	15	Ngem ita, panggepko a bendisionan dagiti tattao ti Jerusalem ken Juda. Dikayo ngarud agbuteng.
Zechariah	8	16	Dagitoy ti masapul nga aramidenyo: Agsaokayo iti pudno iti padayo a tao. Kadagiti pangukoman, ipakatyo ti hustisia, ti hustisia a mangyeg iti kappia.
Zechariah	8	17	Dikay agpanggep iti dakes iti padayo a tao. Dikay agsaksi iti ulbod. Kagurak ti kinaulbod, kinakillo ken kinaranggas.”
Zechariah	8	18	Impakaammo ni Yahweh a Mannakabalin-amin ken ni Zacarias daytoy a mensahe:
Zechariah	8	19	“Ti panagayunaryo kadagiti maikapat, maikalima, maikapito ken maikasangapulo a bulan, agbalinto a narambak ken naragsak a fiesta dagiti tattao ti Juda. Masapul nga ayatenyo ti kinapudno ken kappia!”
Zechariah	8	20	Kuna ni Yahweh a Mannakabalin-amin, “Dumtengen ti tiempo nga umay iti Jerusalem dagiti tattao nga aggapu kadagiti dadakkel a pagilian ken siudad.
Zechariah	8	21	Kunanto dagiti tattao iti maysa a siudad kadagiti agnaed iti sabali a siudad, ‘Inkam agdaydayaw iti Apo a Mannakabalin-amin ken agdawat iti bendisionna. Umaykayo met!’
Zechariah	8	22	Dadakkel ken nabibileg a nasion ti mapanto idiay Jerusalem tapno agdaydayawda ken ni Yahweh a Mannakabalin-amin ken agdawatda iti bendisionna.
Zechariah	8	23	Kadagita nga aldaw, sangapulo a ganggannaet ti mapan iti maysa a Judio ket kunada, ‘Kayatmi ti sumurot kenka ta nadamagmi nga adda kenka ti Dios.’”
Zechariah	9	1	Daytoy ti mensahe ni Yahweh: Inkeddengna ti dusa a maipatayto iti daga ti Hadrac ken ti siudad ti Damasco. Saan laeng a dagiti tribu ti Israel ti kukua ni Yahweh, no di pay ket ti kabesera ti Siria.
Zechariah	9	2	Kukuana pay ti Hamat nga adda iti nagbaetan ti Hadrac ken Damasco, kasta met dagiti siudad ti Tiro ken Sidon, agraman amin a kinalaingda.
Zechariah	9	3	Nangbangon ti Tiro iti sarikedked a mangsalaknib kenkuana. Nagurnong iti adu a pirak ken balitok—adu unay ket maibilangda a gagangay a kas tapok.
Zechariah	9	4	Ngem alaento ni Yahweh ti amin a sanikua ti Tiro ket itappuakna iti baybay. Mapuoranto ti siudad agingga a dumapu.
Zechariah	9	5	Makitanto daytoy ti siudad ti Askelon ket agbutengto. Makitanto met ti siudad ti Gaza ket agsagabanto iti kasta unay. Kastanto met ti Ekron ket mapukawnanto ti namnamana. Mapukawto ti Gaza ti arina ket awanto metten ti agnaed iti Askelon.
Zechariah	9	6	Nadumadumanto a puli ti agnaed idiay Asdod. Kuna ni Yahweh, “Ipababakto dagitoy natangsit a Filisteo.
Zechariah	9	7	Didanton agsida iti karne nga adda darana wenno aniaman a taraon a maiparit. Amin a makalasat, mainayondanto kadagiti tattaok ket mayarigdanto a kas maysa a familia iti tribu ti Juda. Agbalinto a tattaok dagiti taga-Ekron a kas kadagiti Jebuseo.
Zechariah	9	8	Salaknibakto ti dagak ket diak palubosan dagiti armada a lumasat. Diakton palubosan dagiti naranggas nga agturay a mangidadanes kadagiti tattaok. Nakitak no kasano ti panagsagaba dagiti tattaok.”
Zechariah	9	9	Agrag-okayo, tattao ti Sion, agrag-okayo! Agdir-ikay iti ragsak, tattao ti Jerusalem! Kitaenyo, umayen kadakayo ti ariyo! Umay a sibaballigi ngem napakumbaba; umay a nakasakay iti asno, iti urbon ti asno.
Zechariah	9	10	Kuna ti Apo , “Ikkatekto iti Israel dagiti lugan a pakigubat; ipanawkonto met dagiti kabalio iti Jerusalem, madadaelto dagiti pana a nausar iti gubat. Makikappianto ti ariyo kadagiti nasion; sakupento ti pagturayanna manipud iti igid ti taaw agingga iti sabali nga igid; manipud iti Karayan Eufrates agingga kadagiti pungto ti daga.”
Zechariah	9	11	Kuna ti Apo , “Gapu iti nagtulagantayo a napasingkedan iti dara dagiti sakrifisio, wayawayaakto dagiti tattaoyo iti awan danumna nga abut a nakaipananyo a kas balud.
Zechariah	9	12	Agsublikayo, dakayo a naitalaw, dakayo a balud nga addaan namnama; agsublikayon iti natalged a taengyo. Ibagak kadakayo ita, subadakto iti mamindua a kaadu ti bendision ti amin a sinagabayo.
Zechariah	9	13	Aramatek ti Juda a kas bai ti soldado, ken ti Israel a kas pana. Usarek dagiti tattao ti Sion a kas kampilan a manggubat kadagiti tattao ti Grecia.”
Zechariah	9	14	Agparangto ti Apo iti ngatoen dagiti tattaona; kaslanto kimat nga ibiatna dagiti panana. Paguniento ni Apo Dios ti trumpeta, magnanto a maikuyog iti bagio nga aggapu iti abagatan.
Zechariah	9	15	Salaknibanto ti Apo a Mannakabalin-amin dagiti tattaona, ket papatayendanto dagiti kabusorda. Kasdanto la nabartek nga agpukkaw iti paggugubatan, ket pagayusendanto ti dara dagiti kabusorda. Agayusto a kas iti dara ti sakrifisio a maibuyat iti rabaw ti altar manipud iti malukong.
Zechariah	9	16	Inton dumteng dayta nga aldaw, isalakanto ti Apo dagiti tattaona, a kas iti panangispal ti agpaspastor iti arbanna. Agraniagdanto iti dagana a kasla napateg a bato a naitampok iti korona.
Zechariah	9	17	Anian a kinasayaat ken kinapintas ti pagbalinanto ti daga! Pumigsa dagiti agtutubo iti trigo ken arak.
Titus	1	1-4	Kenka, Tito, a napaypayso nga anakko iti pammati nga adda kadatay amin: Sapay koma ta parabur ken talna ti ited ti Dios Ama ken ni Cristo Jesus a Mangisalakan kadatayo. Siak, ni Pablo nga adipen ti Dios ken apostol ni Jesu-Cristo, ti naggapuan daytoy a surat. Naibaonak a tumulong kadagiti tattao tapno maidalanda iti kinapudno ken kinasanto. Naibatay daytoy iti namnama iti biag nga agnanayon nga inkari ti Dios sakbay ti panangrugi daytoy a lubong. Saan nga agulbod ti Dios. Iti intudingna a tiempo, impaltiingna daytoy a namnama iti mensahena a naitalek kaniak ket ipakaammok babaen iti bilin ti Dios a Mangisalakan kadatayo.
Titus	1	5	Imbatika dita Creta tapno urnosem dagiti amin a masapul a maurnos ket mangdutokka kadagiti panglakayen ti iglesia iti tunggal ili. Laglagipem ti imbalakadko:
Titus	1	6	Masapul nga awan pakapilawan ti maysa a panglakayen. Maysa la ti asawana. Mamati dagiti annakna ket awan pakasarsaritaanda a dakes ken saanda a nasukir.
Titus	1	7	Agsipud ta isu ti katalek ti Dios a mangimaton iti iglesia, masapul nga awan ti pakapilawanna. Saan a natangsit wenno nalaka nga agpungtot. Saan a mammartek wenno naranggas wenno naagum.
Titus	1	8	Masapul a managpadagus, naayat iti naimbag, nateppel, nalinteg, nasantoan ken naparbeng.
Titus	1	9	Masapul a salimetmetanna ti mapagtalkan a mensahe a kas mayannurot iti pannursuro tapno maallukoyna dagiti dadduma iti pudno a pannursuro ken masungbatanna dagiti sumuppiat iti daytoy.
Titus	1	10	Ngamin, adu ti nasukir ken manangallilaw, nangruna dagiti mangipapilit iti pannakakugit. Awan serserbi ti sao dagitoy.
Titus	1	11	Pasardengem ida agsipud ta riribukenda dagiti adu a familia babaen iti panangisuroda kadagiti saan a maiparbeng tapno makakuartada laeng.
Titus	1	12	Maysa kadagiti profetada ti mismo a nagkuna: “Ulbod a namimpinsan dagiti Cretano. Naagum ken sadutda, kasdala narungsot nga ayup.”
Titus	1	13	Pudno ti imbagana. Gapu iti daytoy, dika agamak a mangbabalaw kadakuada tapno nasalun-atda iti pammati,
Titus	1	14	ket didan denggen dagiti sarsarita a pinarbo dagiti Judio ken dagiti bilin nga impaulog dagiti tattao a simmina iti kinapudno.
Titus	1	15	Kadagiti nadalus, nadalus amin a banag. Ngem kadagiti natulawan ken awanan pammati, awan ti nadalus, agsipud ta narugit ti isip ken konsensiada.
Titus	1	16	Kunada nga ammoda ti Dios ngem makita kadagiti aramidda a dida am-ammo ti Dios. Nakarimrimon ken nasukirda, ket dida maikari nga agaramid iti naimbag.
Titus	2	1	Ngem no maipapan kenka, masapul nga isurom laeng ti mayannurot iti naimbag a pannursuro.
Titus	2	2	Patigmaanam dagiti lallakay: Masapul a managparbeng, manakem ken maiturayanda ti bagida. Nasalun-atda iti pammati, iti ayat ken iti panagibtur.
Titus	2	3	Kasta met a patigmaanam dagiti babbaket: Agbiagda koma kas mayannurot iti nasantoan a panagbiag. Masapul a saanda a mamadpadakes wenno mammartek. Masapul a naimbag ti isuroda
Titus	2	4	tapno masursuroan dagiti ub-ubing a babbai nga agayat kadagiti assawada ken kadagiti annakda.
Titus	2	5	Managteppel ken nadalusda, naimbag a managtagibalay ken paiturayanda kadagiti lallakayda tapno awan agsao iti maibusor iti mensahe ti Dios.
Titus	2	6	Patigmaanam met dagiti agtutubo a lallaki a masapul nga agparbengda.
Titus	2	7	Iti amin a banag, sika ti ulidan ti naimbag nga aramid. Iti panangisurom, ipakitam a napudno ken napasnekka.
Titus	2	8	Aramatem dagiti sao nga awan pakababalawanna tapno mabainan dagiti kabusortayo iti kaawan ti dakes a masaoda kadatayo.
Titus	2	9	Ibagam kadagiti tagabu nga agtulnogda kadagiti appoda ket ikagumaanda a maragsakanda kadakuada iti aniaman nga aramidenda. Dida supringen
Titus	2	10	wenno takawan ida, ngem ipakitada ketdi a napudno ken mapagtalkanda, tapno iti amin nga aramidenda, idayawda ti pannursuro maipapan iti Dios a Mangisalakan kadatayo.
Titus	2	11	Ta impakitan ti Dios ti paraburna nga agpaay iti pannakaisalakan ti sangkataoan.
Titus	2	12	Isuronatayo dayta a parabur a mangiwaksi iti dakes a panagbiag ken kadagiti nailubongan a tarigagay. Iti kasta, agbiagtayo a naparbeng, nalinteg ken nadiosan iti agdama a tiempo
Titus	2	13	bayat ti panaguraytayo iti nagasat nga Aldaw a namnamaentayo, inton agparang ti dayag ni Jesu-Cristo a naindaklan a Dios ken Mangisalakan kadatayo.
Titus	2	14	Inyawatna ti biagna gapu kadatayo tapno isalakannatay iti amin a kinadakes ket pagbalinennatayo a nadalus a tattao nga agpaay kenkuana ken napasnek nga agaramid iti naimbag.
Titus	2	15	Isurom dagitoy, ket usarem ti amin a turaymo a mangpatigmaan ken mangbabalaw kadagiti agdengngeg kenka. Dimo ipalubos a maikkat ti panagraemda kenka.
Titus	3	1	Ipalagipmo kadagiti agdengngeg kenka a rebbengda ti agtungpal kadagiti turayen ken pannakabagi ti gobierno. Sisasaganada koma nga agaramid iti naimbag.
Titus	3	2	Ibagam kadakuada a dida mamadpadakes wenno makiringgor, no di ket naparbeng ken mannakigayyemda koma. Natakneng koma a kanayon ti pannakilangenda iti amin a tattao.
Titus	3	3	Ta maag, nasukir ken nayaw-awantayo met idi. Tinagabunatayo ti nadumaduma a kita ti tarigagay ken paggarteman. Nagbiagtayo iti dakes a panagem ken apal. Ginuradatayo dagiti sabsabali ket ginuratayo met ida.
Titus	3	4	Ngem idi naiparang ti asi ken ayat ti Dios a Mangisalakan kadatayo,
Titus	3	5	insalakannatayo, saan a gapu iti aniaman a nasayaat nga inaramidtayo no di ket gapu iti asina kadatayo. Wen, naisalakantayo babaen iti panangugasna iti danum, ket gapu iti daytoy, naipasngaytay iti baro a biag babaen iti Espiritu Santo.
Titus	3	6	Sibubuslon nga inted ti Dios ti Espiritu Santo babaen ken ni Jesu-Cristo a Mangisalakan kadatayo
Titus	3	7	tapno babaen iti paraburna, mapalintegtay iti sangoanan ti Dios ket maaddaantay iti biag nga agnanayon a namnamatayo.
Titus	3	8	Pudno dagitoy a pannursuro. Kayatko a yunay-unaymo dagitoy a bambanag tapno dagiti mamati iti Dios nareggetda nga agaramid iti naimbag. Nasayaat ken naserbi dagitoy a pammagbaga iti amin.
Titus	3	9	Ngem adaywam dagiti minamaag a panagsusuppiat, dagiti saan nga aggibus a pakasaritaan dagiti kapuonan, panagsususik ken panagsusuppiat maipapan iti Linteg. Awan serserbi dagitoy ket awan maitedda.
Titus	3	10	No maipapan iti tao a pagtaudan ti panagsisina, ballaagam iti maminsan wenno mamindua ket no di pay la dumngeg, saanmon a pakibiangan.
Titus	3	11	Mabigbigmo a dakes ti panagbiag dayta a tao, ket dagiti basolna ti mismo a mangipaneknek iti panagbiddutna.
Titus	3	12	Apaman a maibaonko kenka ni Artemas wenno ni Tikico, ikarigatam ti umay kaniak idiay Nicopolis, ta napanunotko a palabasen sadiay ti tiempo ti lam-ek.
Titus	3	13	Ikagumaam a tulongan ni abogado Zenas ken ni Apolos tapno mairubbuatda ti biaheda. Kitaem ta adda koma amin a masapulda.
Titus	3	14	Masapul a sursuroen dagiti tattaotayo nga agaramid iti naimbag tapno makatulongda iti pudno a pakasapulan ken agbiagda a naserbi.
Titus	3	15	Komustaka kano kuna dagiti amin a kakaduak ditoy. Pakomustaam met dagiti gagayyem iti pammati a mangipatpateg kadatayo. Sapay koma ta adda kadakay amin ti parabur ti Dios.
Zephaniah	1	1	Daytoy ti mensahe ni Yahweh nga imbagana ken ni Sofonias idi ni Josias nga anak ni Amon ti ari ti Juda. (Nagtaud ni Sofonias iti familia ni Ari Hezekias a kapuonan da Amarias, Gedalias ken Cusi.)
Zephaniah	1	2	Kinuna ni Yahweh, “Dadaelekto ti amin nga adda iti daga,
Zephaniah	1	3	amin a tattao ken animal, tumatayab ken ikan. Ipamuspusak ti pannakatnag dagiti managdakdakes. Pukawekto ti sangkataoan iti rabaw ti daga ket awanto ti makalasat. Ni Yahweh ti nagsao iti daytoy.
Zephaniah	1	4	“Dusaekto dagiti tattao iti entero a Juda ken Jerusalem. Pukawekto ti maudi a pakakitaan iti panagdaydayaw ken ni didiosen a Baal sadiay, ket awanto ti makalagip uray dagiti papadi nga agserserbi kenkuana.
Zephaniah	1	5	Dadaelekto ti siasinoman a mapan iti tuktok ti balay nga agdaydayaw iti init, iti bulan ken kadagiti bituen. Dadaelekto pay dagiti agdaydayaw kaniak ken mangisapata iti kinapudnoda kaniak ngem pagsapatada met ti nagan ni didiosen a Milcom.
Zephaniah	1	6	Pukawekto dagiti saanen a sumurot kaniak, dagiti saan nga umay wenno paidalan kaniak.”
Zephaniah	1	7	Umasidegen ti aldaw a panagtugaw ti Apo a kas ukom. Agulimekkayo iti imatangna. Agsagsagana ti Apo a mangisakrifisio kadagiti tattaona ket inawisna dagiti kabusor a mangdadael iti Juda.
Zephaniah	1	8	Kuna ti Apo , “Iti dayta nga aldaw a panagparti, dusaekto dagiti ofisiales, dagiti annak ti ari ken amin a tumultulad kadagiti ugali dagiti ganggannaet.
Zephaniah	1	9	Dusaekto dagiti agdaydayaw a kasla kadagiti pagano, dagiti agtakaw ken agpapatay tapno pusekenda ti templo ti diosda kadagiti sinamsamda.”
Zephaniah	1	10	Kuna ti Apo , “Iti dayta nga aldaw, mangngegyonto ti ikkis nga aggapu iti Ruangan ti Ikan idiay Jerusalem. Mangngegyonto ti sangsangit dagiti tattao iti baro a paset ti siudad. Matimudyonto ti napigsa a daranudor ti pannakarba kadagiti turod.
Zephaniah	1	11	Inton mangngegyo daytoy, agsangit ken agdung-awkayo, dakayo nga agnaed iti akimbaba a paset ti siudad, gapu ta matayto amin nga agtagtagilako!
Zephaniah	1	12	“Iti dayta a tiempo, mangalaakto iti silaw ket sukimatek ti Jerusalem. Dusaekto dagiti tattao a pulos nga awan ti pannakipagriknada iti padada a tao ken mangipagarup a natalgedda ken agkuna iti bagida, ‘Awan ti aramiden ti Dios, naimbag man wenno dakes.’
Zephaniah	1	13	Masamsamto ti kinabaknangda. Madadaelto dagiti balbalayda. Didanto agnaed kadagiti balay a patpatakderenda wenno uminum iti arak ti ubas nga imulmulada.”
Zephaniah	1	14	Asidegen ti naindaklan nga aldaw ni Yahweh—asideg unayen ket sipapardas nga umay! Nasaemto dayta nga aldaw, ta uray dagiti katurdan a soldado agsangitdanto iti kaawanen namnamada.
Zephaniah	1	15	Aldaw ti pungtot dayta nga aldaw, aldaw ti rigat ken riribuk, aldaw ti panagdadael ken panagrakrak, aldaw ti sipnget ken lidem, aldaw ti ulep ken bagio,
Zephaniah	1	16	aldaw ti uni ti trumpeta a mangipakdaar iti gubat, aldaw ti ikkis dagiti mannakigubat a mangraut kadagiti nasarikedkedan a siudad ken nangato a pagwanawanan.
Zephaniah	1	17	Kuna ti Apo , “Yegkonto dagiti kakasta a didigra iti sangkataoan ket urayto la kasla bulsek nga agkarkarawa a magna ti tunggal maysa. Nagbasolda kaniak ket kasla danum a maibuyatto ti darada; agkaiwaranto iti daga dagiti agruprupsa a bangkayda.”
Zephaniah	1	18	Iti aldaw a panangiparang ti Apo iti pungtotna, saanto a maisalakan ida uray ti amin a pirak ken balitokda. Madadaelto ti entero a daga iti apuy ti pungtotna. Yegnanto ti kanibusanan—wen, ti apagdarikmat a kanibusanan ti amin nga agnaed iti daga.
Zephaniah	2	1	Dakayo a nasion a dina ammo ti agbain, agriingkayo
Zephaniah	2	2	sakbay a malaylaykayo ket mataykayo a kas iti sabong, sakbay nga agdissuor kadakayo ti gumilgil-ayab a pungtot ti Apo , sakbay a dumteng ti aldaw a panangiparangna iti pungtotna.
Zephaniah	2	3	Agkamangkayo iti Apo , dakayo a napakumbaba a tattao iti daga nga agtulnog kadagiti bilinna. Agaramidkay iti naimbag ket agpakumbabakay iti imatang ti Apo . Nalabit a malisianyonto ti pannakadusa iti dayta nga aldaw a panangiparangarang ti Apo iti pungtotna.
Zephaniah	2	4	Awanto ti mabati iti siudad ti Gaza. Awanton matagtagitao iti Askelon. Mapaksiatto dagiti taga-Asdod sakbay ti tengnga ti aldaw ket maitalawto dagiti taga-Ekron.
Zephaniah	2	5	Dakayo a Filisteo, dakayo nga agnaed iti igid ti baybay, saanyo a maliklikan ti pannakadusayo. Intuyangen ti Apo ti sentensiayo. Dadaelennakayo ket awanto ti uray maysa a matda kadakayo.
Zephaniah	2	6	Agkaruotanto ti dagayo iti igid ti baybay. Aglangalangto a pagaraban ti karnero.
Zephaniah	2	7	Sakupento dagiti nakalasat a taga-Juda ti dagayo. Ipaarabdanto dagiti arbanda sadiay ket maturogdanto kadagiti balbalay iti Askelon. Addanto kadakuada ti Apo a Diosda ket parang-ayennanto manen ida.
Zephaniah	2	8	Kuna ti Apo a Mannakabalin-amin, “Nangngegko ti panangum-umsi ken pananglalais dagiti Moabita ken Ammonita kadagiti tattaok. Ipaspasindayagda ti panggepda a mangagaw iti dagada.
Zephaniah	2	9	Isapatak iti naganko a sibibiag a Dios ti Israel a madadaelto ti Moab ken Ammon a kas iti pannakadadael idi ti Sodoma ken Gomorra. Agbalindanto a pagaramidan iti asin. Agkaruotan ken nagrebbaandanto iti agnanayon. Mapanto agsamsam dagiti makalasat a tattaok iti pagilianda ket alaendanto ti dagada.”
Zephaniah	2	10	Kastoyto ti pannakadusa dagiti tattao ti Moab ken Ammon gapu iti kinatangsit ken kinapasindayagda ken gapu iti pananglalaisda kadagiti tattao ti Apo a Mannakabalin-amin.
Zephaniah	2	11	Nakabutbutengto ti ipalak-amna kadakuada. Pukawennanto amin a didiosen ditoy daga. Kalpasanna, agdaydayawto kenkuana ti amin a nasion, tunggal maysa iti bukodna a daga.
Zephaniah	2	12	Uray dakayo a taga-Etiopia, patayennakayto met ti Apo .
Zephaniah	2	13	Usarento ti Apo ti pannakabalinna a mangdadael iti Asiria. Pagbalinennanto a langalang ti Nineve. Agbalinto a natikag a lugar.
Zephaniah	2	14	Sadiayto ti pagaponan dagiti arban ken amin a kita ti animal. Agnaedto dagiti kullaaw kadagiti rebba a patakderna ket mangngegto ti pukkawda kadagiti tawa. Aguninto dagiti wak kadagiti agdan. Maikkatto dagiti tarikayo a sedro dagiti balbalay.
Zephaniah	2	15	Daytoyto ti mapasamak iti siudad a natangsit unay gapu iti pannakabalinna. Ipagarupna a natalged ket awan ti pakaan-anoanna. Ipagarup dagiti tattaona a ti siudadda ti kabilgan iti lubong. Aglangalangto ket agbalinto nga apon dagiti atap nga animal. Agalinggagetto ti siasinoman a magna sadiay.
Zephaniah	3	1	Saan a malisian ti Jerusalem ti pannakadusana, dayta dakes ken nasukir a siudad a mangidaddadanes kadagiti bukodna a tattao.
Zephaniah	3	2	Saanna nga impangag ni Yahweh wenno inawat ti panangdisiplinana. Saan a nagtalek ken ni Yahweh wenno immawag iti tulongna.
Zephaniah	3	3	Mayarig kadagiti mabisin a leon dagiti ofisialesna. Kasla mabisin a lobo dagiti ukomna—agumda unay ta alun-onenda ti matukmaanda ket awan uray tulang nga ipabigatda.
Zephaniah	3	4	Iresponsable ken mangliliput dagiti profetana. Tulawan dagiti papadina ti banag a nasantoan ket ballikugenda ti linteg ti Dios para iti bukodda a pagimbagan.
Zephaniah	3	5	Ngem adda pay laeng ni Yahweh iti siudad. Aramidenna ti naimbag ket pulos a di agaramid iti dakes. Binigat nga awan duadua a yegna ti hustisia kadagiti tattaona. Ngem awan babain dagiti managdakdakes sadiay. Kankanayon nga agaramidda iti dakes.
Zephaniah	3	6	Kuna ni Yahweh, “Pinukawko dagiti pagilian, dinadaelko dagiti siudadda ket binaybay-ak a rebba dagiti bakud ken sarikedkedda. Napanawan dagiti siudadda. Awanen matagtagitao kadagiti kalsadada ket awanen ti agnaed sadiay.
Zephaniah	3	7	Impagarupko idi nga agbutengton kaniak dagiti tattaok ket awatenda ti panangdisiplinak kadakuada. Impagarupko a dida malipatan ti dusa nga inyegko a pangisuro kadakuada. Ngem iti saan a mabayag, ad-adda ketdi a dimmakesda.”
Zephaniah	3	8	Kuna ni Yahweh, “Aguraykayo. Urayenyo ti aldaw a panagtakderko a kas ukom a mangidarum kadagiti nasion. Inkeddengko nga ummongen dagiti pagilian ken pagarian tapno ipariknak kadakuada ti napalalo a pungtotko. Madadaelto ti entero a daga iti gumilgil-ayab nga apuy ti pungtotko.
Zephaniah	3	9	“Aramidek a siakto laeng ti pagdaydayawan dagiti pagilian a saan ketdi a kadagiti sabali a didiosen ket agtulnogdanto amin kaniak.
Zephaniah	3	10	Uray dagiti naiwaraswaras a tattaok nga adda idiay adayo nga Etiopia, umaydanto tapno agidatonda kaniak.
Zephaniah	3	11	Iti dayta a tiempo, dakayo a tattaok, saanton a masapul nga agbainkayo iti panagsukiryo kaniak. Ikkatekto dagiti natangsit ken napasindayag ket saankayonton nga agsukir kaniak iti nasantoan a turodko iti Jerusalem.
Zephaniah	3	12	Addanto ibatik a tattao sadiay, tattao a nanumo ken napakumbaba. Umaydanto agpatulong kaniak.
Zephaniah	3	13	Dinton agaramid iti dakes dagiti makalasat a tattao ti Israel. Didanton mangallilaw wenno agulbod. Narang-ay ken natalgeddanto ket awanton ti kabutengda.”
Zephaniah	3	14	Agkanta ken agriawkayo iti rag-o, dakayo nga Israelita! Agragsakka iti amin a pusom, Jerusalem!
Zephaniah	3	15	Impanawen ti Apo dagiti gumurgura kenka; inikkatna amin a kabusormo. Adda kenka ti Apo nga ari ti Israel; awan itan ti gapu ti pagbutngam.
Zephaniah	3	16	Dumtengen ti tiempo nga ibagada iti Jerusalem, “Dika agbuteng, siudad ti Jerusalem! Dimo ipalubos a malpay dagiti imam!
Zephaniah	3	17	Adda ti Apo a Diosmo iti dennam; ti bilegna ti mangted kenka iti balligi. Agrag-onto ket sika ti pagragsakanna, Ikkannakanto iti baro a biag ta ay-ayatennaka. Agkantanto a siraragsak gapu kenka,
Zephaniah	3	18	naragsak a kas kadagiti tao a makifiesta.” Kuna ti Apo , “Ginibusakon ti pangta ti pannakadusam ket inikkatko ti pannakaibabainmo.
Zephaniah	3	19	Umayen dayta nga aldaw! Dusaekto amin a mangilupitlupit kenka. Arayatekto dagiti amin a pilay ket yawidkonto dagiti naitalaw a tattao. Pagbalinekto a dayaw ti pannakaibabainda ket raemento ida ti entero a lubong.
Zephaniah	3	20	Umayen dayta nga aldaw! Yawidkonto dagiti naiwarawara a tattaom, Pagbalinenka nga agdindinamag ken madaydayaw kadagiti amin a tattao ditoy daga. Makitamto ti pannakaisubli ti sigud a kinarang-aymo.” Ti Apo ti nangibaga iti daytoy.
Zechariah	1	1	Daytoy ti mensahe ti Apo nga impakaammona ken ni profeta Zacarias iti maikawalo a bulan iti maikadua a tawen a panagturay ni Dario a kas emperador ti Persia. (Ni Zacarias ti anak ni Barakias ken apoko ni Iddo.)
Zechariah	1	2	Imbaga ti Apo a Mannakabalin-amin ken ni Zacarias nga ipakaammona daytoy kadagiti tattao, “Siak, ni Yahweh, kasta unay idi ti pungtotko kadagidi kapuonanyo.
Zechariah	1	3	Ngem ita, kunak kadakayo, ‘Agsublikayo kaniak ket agsubliak met kadakayo.
Zechariah	1	4	Diyo tuladen dagidi kapuonanyo. Idi un-unana, impakaammo kadakuada dagiti profeta ti saok. Binallaaganda ida nga idiandan dagiti dakes ken managbasol a panagbiagda. Ngem didak impangag wenno tinungpal.
Zechariah	1	5	Ita, natayen dagidi kapuonanyo ken dagiti profeta.
Zechariah	1	6	Babaen kadagiti adipenko a profeta, nangtedak kadagiti kapuonanyo kadagiti ballaag ken bilin. Saanda a nangikaskaso ket sinagabada ti dusa ti kinasukirda. Nagbabawida met laeng ket binigbigda a dinusak ida kas maikari kadakuada ken kas inkeddengko nga aramiden.’”
Zechariah	1	7	Iti maikadua a tawen a panagturay ni Dario a kas emperador, iti maika-24 nga aldaw iti maika-11 a bulan (ti bulan ti Sebat), imbaga kaniak ti Apo daytoy a mensahe iti maysa a parmata iti rabii.
Zechariah	1	8	Nakitak ti maysa nga anghel ti Apo a nagsakay iti nalabaga a kabalio. Nagsardeng iti ummong dagiti nasamek a kayo iti maysa a tanap. Iti likudanna, adda dagiti sabali pay a kabalio—nalabaga, puraw ken garitgaritan.
Zechariah	1	9	“Ania ti kaipapanan dagitoy a kabalio, apo?” sinaludsodko. “Ipakitak kenka no ania ti kaipapanan dagitoy,” insungbatna.
Zechariah	1	10	“Imbaon ti Apo ida tapno wanawananda ti daga.”
Zechariah	1	11	Impadamagda daytoy iti anghel, “Sinursormi ti entero a daga ket nasarakanmi nga awan ti arimekmekna ken awan gaway dagiti tattao.”
Zechariah	1	12	Kinuna ti anghel, “O Apo a Mannakabalin-amin, 70 a tawenen a kapungpungtotmo ti Jerusalem ken dagiti siudad ti Juda. Kaanonto a kaasiam ida?”
Zechariah	1	13	Makaliwliwa ken makaabbukay dagiti balikas nga insungbat ti Apo iti anghel.
Zechariah	1	14	Ket imbaga kaniak ti anghel nga ipakaammok ti sao ti Apo a Mannakabalin-amin: “Ipatpategko unay ti Jerusalem ket mariribukak iti nasantoan a siudadko.
Zechariah	1	15	Napalalo ti pungtotko kadagiti pagilian nga agnamnam-ay iti kappia ken talna. Idi medmedmedak ti pungtotko kadagiti tattaok, dinegdegan dagitoy a nasion ti panagsagabada.
Zechariah	1	16	Ngarud, nagsubliak iti Jerusalem tapno kaasiak ti siudad. Mabangonto manen ti Templok ket matarimaan manen ti siudad.”
Zechariah	1	17	Imbaga pay ti anghel nga ipakaammok daytoy: “Kuna ti Apo a Mannakabalin-amin a rumang-ayto manen dagiti siudadna. Liwliwaennanto manen ti Jerusalem ket pagbalinennanto manen ti siudad a kukuana.”
Zechariah	1	18	Iti sabali a parmata, nakitak ti uppat a sara.
Zechariah	1	19	Sinaludsodko iti anghel a makisasao kaniak no ania ti kaipapananda. Insungbatna, “Iladawanda dagiti nabileg a pagilian ti lubong a nangwarawara kadagiti tattao ti Juda, Israel ken Jerusalem.”
Zechariah	1	20	Kalpasanna, impakita ti Apo kaniak ti uppat a mammanday a siiiggem kadagiti martilio.
Zechariah	1	21	Sinaludsodko no ania ti umayda aramiden. Insungbatna, “Immayda tapno butbutngen ken parmekenda dagiti pagilian a nangparukma a namimpinsan iti daga ti Juda ken nangwarawara kadagiti tattaona.”
Zechariah	10	1	Agdawatkay iti tudo iti Apo iti panawen nga awan ti tudo. Ti Apo ti mangibaon iti ulep a mangitinnag iti tudo ken arbis, a mangpalangto kadagiti talon nga agpaay iti tunggal maysa.
Zechariah	10	2	Makiuman dagiti tattao kadagiti imahen ngem minamaag ken ulbod ti sungbat a maited kadakuada. Adda dagiti mangipatarus iti tagtagainep ngem yaw-awandaka. Ubbaw ti pangliwliwada. Iti kasta, agalla-alla dagiti tattao a kasla napukaw a karnero. Maparigatda gapu ta awan ti mangipangulo kadakuada.
Zechariah	10	3	Kuna ti Apo , “Kapungtotko dagiti pastor, ket dusaekto dagiti papangulo, ta siak, ni Yahweh a Mannakabalin-amin, ay-ayatek dagiti tattao ti Juda. Pagbalinekto ida a nabileg a kabalio a pakigubat.
Zechariah	10	4	Tumadto kadakuada ti bato a pasuli ti pasok ti tolda ti bai a pakigubat ken amin nga agtuturay.
Zechariah	10	5	Mamaingeldanto a mannakigubat a mangibaddebaddek kadagiti kabusorda kadagiti kalsada. Makirangetdanto ta adda ni Yahweh kadakuada ket parmekendanto dagiti nagkabalio a kabusorda.
Zechariah	10	6	“Papigsaekto dagiti tattao ti Juda; ispalekto dagiti Israelita. Kaasiakto ida, ket yawidkonto amin ida. Kaslanto diak linaksid ida. Siak ni Yahweh a Diosda, sungbatakto dagiti kararagda.
Zechariah	10	7	Napigsanto dagiti Israelita a kasla soldado, naragsakdanto a kasla nakainum iti arak. Malagipto dagiti kaputotanda daytoy a balligi, ket agragsakdanto gapu iti inaramid ni Yahweh.
Zechariah	10	8	“Ayabakto dagiti tattaok ket ummongekto ida. Ispalekto ida ket paaduekto ida a kas iti sigud a kaaduda.
Zechariah	10	9	Uray no inwarawarak ida kadagiti pagilian, malagipdakto latta iti adayo a daga. Makalasatdanto agraman dagiti annakda ket agkukuyogdanto nga agawid.
Zechariah	10	10	Alaekto ida idiay Egipto ken Asiria, ket pagnaedekto ida iti bukodda a daga. Pagnaedekto met ti dadduma idiay Galaad ken Libano agingga a mapno ti daga kadagiti tattao.
Zechariah	10	11	Inton aglasatda iti taaw ti rigatda, siak, ni Yahweh, ablatakto dagiti dalluyon, ket agmaganto ti lansad ti Karayan Nile. Maipababanto ti Asiria ket mapukawto ti Egipto ti bilegna.
Zechariah	10	12	Papigsaekto dagiti tattaok; agdaydayaw ken agtulnogdanto kaniak.” Ti Apo ti nagsao iti daytoy.
Zechariah	11	1	Luktam dagiti ruanganmo, O Libano, tapno sumrek ti apuy a manguram kadagiti kayo a sedro a kukuam.
Zechariah	11	2	Agdung-awkayo, dakayo a saleng, ta natuangen dagiti sedro, napukanen dagiti nadayag a kayo. Agdung-awkayo, dakayo a lugo ti Basan, nadadaelen ti nasamek a kabakiran.
Zechariah	11	3	Agsangit iti nasaem dagiti agtuturay; napukawen ti dayagda. Denggenyo ti ngernger dagiti leon; ta nadadaelen ti bakir ti Jordan.
Zechariah	11	4	Kinuna kaniak ti Apo a Diosko, “Agakemka a kas pastor ti arban ti karnero a nairanta a maparti.
Zechariah	11	5	Partien ida dagiti akinkukua ket dida madusa. Ilakoda ti karne ket kunada, ‘Madaydayaw ti Apo ! Nabaknangkamin!’ Uray dagiti mismo a mangipaspastor kadakuada, dida kaasian ida.” (
Zechariah	11	6	Kinuna ti Apo , “Diak kaasianen dagiti agnaed iti daga. Siak a mismo ti mangyawat iti tunggal tao iti pannakabalin ti agturay ken arina. Dadaelento dagitoy nga agtuturay ti daga ket awanto ti ikanawak iti pannakabalinda.”)
Zechariah	11	7	Tinangdanandak dagiti gimmatang ken naglako kadagiti karnero. Nagbalinak a pastor dagiti karnero a nairanta a maparti. Nangalaak iti dua a sarukod. Pinanaganak ti maysa iti “Parabur” ket ti sabali iti “Timpuyog” ket inaywanak ti arban.
Zechariah	11	8	Iti las-ud ti maysa a bulan, pinapanawko dagiti tallo nga agpaspastor a nanggura kaniak ta napukawko ti anusko kadakuada.
Zechariah	11	9	Kalpasanna, kinunak iti arban, “Saanen a siak ti mangipastor kadakayo. No adda matay, bay-ak a matay. No adda madadael, bay-ak a madadael. Dagiti matda, bay-ak nga agiinnibusda.”
Zechariah	11	10	Tinukkolko ti sarukodko a maaw-awagan iti “Parabur,” kas pakakitaan a nawaswas ti nagtulagan ti Apo ken dagiti amin a nasion.
Zechariah	11	11	Ngarud, nawaswas ti tulag iti dayta nga aldaw. Kitkitaendak dagiti aggatgatang ken dagiti aglaklako iti karnero ket ammoda a sao amin ti Apo dagitoy.
Zechariah	11	12	Kinunak kadakuada, “No mayatkayo, itedyo ti tangdanko; no saan, bay-anyo.” Tinangdanandak iti 30 a bagi ti pirak.
Zechariah	11	13	Kinuna ti Apo kaniak, “Ikabilmo ti kuarta iti kaha ti Templo.” Innalak dagiti 30 a bagi ti pirak, ti dakkel a gatad nga impagarupda a kaibatogan ti pategko, ket inkabilko iti kaha ti Templo.
Zechariah	11	14	Kalpasanna, tinukkolko ti maikadua a sarukod a maaw-awagan iti “Timpuyog,” ket nadadael ti timpuyog ti Juda ken ti Israel.
Zechariah	11	15	Kalpasanna, kinuna ti Apo kaniak, “Agbalinka manen nga agpaspastor ngem ita, kas maysa nga awan serserbina.
Zechariah	11	16	Nangdutokak iti pastor a mangaywan iti arbanko, ngem dina met tulongan dagiti karnero nga agpeggad iti pannakadadael. Dina pay biroken dagiti napukaw, wenno agasan dagiti nasugatan, wenno pakanen dagiti nasalun-at. Sidaenna ketdi dagiti kalukmegan a karnero ket lapgisenna dagiti kukoda.
Zechariah	11	17	Nakabutbutengto ti pagbanagan dayta awan serserbina a pastor! Binaybay-anna ti arbanna. Dadaelento a mamimpinsan ti gubat ti pannakabalinna. Magangonto ti takkiagna ket agbulsekto ti makannawan a matana.”
Zechariah	12	1	Daytoy ti sao ti Apo maipapan iti Israel, ti Apo a nangyukrad iti langit ken nangipasdek iti daga ken nangted iti biag ti tao. Kunana:
Zechariah	12	2	“Pagbalinekto ti Jerusalem a kasla kopa ti arak. Uminumto dagiti nasion iti likmutna ket agbasingbasingdanto a kasla nabartek. Inton lakubenda ti Jerusalem, malakubto met dagiti dadduma a siudad ti Juda.
Zechariah	12	3	Ngem iti dayta nga aldaw, pagbalinekto ti Jerusalem a nadagsen a bato a narigat a magaraw ket masugatanto iti nasaem ti siasinoman a mangbagkat kenkuana. Agmaymaysanto dagiti amin a pagilian ti lubong a mangraut kenkuana.
Zechariah	12	4	Iti dayta a tiempo, kigtotekto dagiti kabalioda ket pagmauyongekto dagiti nagsakay kadakuada. Bantayakto dagiti tattao ti Juda ngem pagbulsekekto ti amin a kabalio dagiti kabusorda.
Zechariah	12	5	Kunanto dagiti kapuonan ti Juda, ‘Ti Apo a Mannakabalin-amin a Dios ti mangted iti pigsa kadagiti tattaona nga agnaed iti Jerusalem.’
Zechariah	12	6	“Iti dayta a tiempo, pagbalinekto dagiti kapuonan ti Juda a kasla apuy iti kabakiran wenno talon a natangkenan iti dawa. Dadaelendanto dagiti amin a pagilian iti lawlawda. Awanto ti pakaan-anoan dagiti tattao ti Jerusalem iti uneg ti siudad.
Zechariah	12	7	“Siak, ni Yahweh, umunanto a pagballigiek dagiti armada ti Juda tapno saan a maartapan ti dayaw dagiti kaputotan ni David ken dagiti agnaed iti Jerusalem ti dayaw ti Juda.
Zechariah	12	8	Iti dayta a tiempo, salaknibanto ti Apo dagiti agnaed iti Jerusalem. Uray ti kakapsutan kadakuada, pumigsanto a kas ken ni David. Idalanto ida dagiti kaputotan ni David a kas iti mismo a Dios, kas iti anghel ti Apo .
Zechariah	12	9	Iti dayta a tiempo, dadaelekto ti amin a pagilian nga agpanggep a mangraut iti Jerusalem.
Zechariah	12	10	“Punnoekto dagiti kaputotan ni David ken dagiti tattao ti Jerusalem iti espiritu a mamagbalin kadakuada a manangngaasi ken managkararag. Kitaendanto ti natay gapu iti panangduyokda kenkuana ket dung-awandanto a kas iti pimmusay a kakaisuna nga anak. Agdung-awdanto iti nasaem a kasla kadagiti tattao a natay ti inauna nga anakda.
Zechariah	12	11	Iti dayta a tiempo, nasaemto ti panagdung-aw idiay Jerusalem a kas iti panangdung-aw ken ni didiosen a Baal iti tanap ti Megiddo.
Zechariah	12	12-14	Tunggal familia iti pagilian, agdung-awto nga is-isuna: Ti familia a nagtaud iti kaputotan ni David; ti familia iti kaputotan ni Natan; ti familia iti kaputotan ni Levi; ti familia iti kaputotan ni Simei, ken dagiti dadduma a familia. Agdung-awto nga is-isuna ti tunggal familia, agraman lallaki a mailasin kadagiti babbai.
Zechariah	13	1	Kuna ni Yahweh a Mannakabalin-amin, “Inton dumteng dayta a tiempo, addanto ubbog a maluktan nga agpaay kadagiti kaputotan ni David ken dagiti tattao iti Jerusalem tapno maugasan ti basol ken kinarugitda.
Zechariah	13	2	Iti dayta a tiempo, pukawekto dagiti imahen iti pagilian, ket awanton ti makalagip kadakuada. Paksiatekto dagiti agkuna a profetada ket pukawek ti tarigagay nga agdaydayaw kadagiti didiosen.
Zechariah	13	3	No addanto pay laeng mangipapilit nga agipadto, kunanto dagiti nagannak kenkuana a masapul a matay ta imbagana a nagsao iti nagan ni Yahweh ngem pasig met nga ulbod ti insaona. No agipadto, patayento dagiti mismo a nagannak kenkuana.
Zechariah	13	4	Inton dumteng dayta a tiempo, awanto ti profeta a mangipalangguad kadagiti parmatana wenno agkawes wenno agparang a kas profeta tapno allilawenna dagiti tattao.
Zechariah	13	5	Ngem kunananto, ‘Saanak a profeta. Maysaak a mannalon. Nagtaltalonak manipud pay idi ubingak.’
Zechariah	13	6	Ket no adda agsaludsod, ‘Ania ngarud dagitoy sugat iti barukongmo?’ isungbatnanto, ‘Naalak iti balay ti gayyemko.’”
Zechariah	13	7	Kuna ni Yahweh a Mannakabalin-amin: “Tumakderka, kampilan, ket darupem ti agpaspastor a katulongak. Papatayem tapno mawarawara dagiti karnero. Darupek dagiti tattaok
Zechariah	13	8	ket iti entero a daga, duanto nga apagkatlo kadagiti tattao ti matay.
Zechariah	13	9	Paglasatekto iti apuy dagiti nakalasat nga apagkatlo. Gugorakto ida a kas iti pannakagugor ti pirak iti apuy. Gugorakto ida a kas iti pannakagugor ti balitok. Kalpasanna, agkararagdanto kaniak ket ipangagkonto ida. Ibagakto kadakuada nga isuda dagiti tattaok ket ipudnodanto a siak ti Diosda.”
Zechariah	14	1	Dumtengen ti aldaw a panagtugaw ti Apo a kas ukom. Dumtengto dagiti agsamsam iti siudad ti Jerusalem ket mabingbingayto dagiti nasamsam iti imatangmo.
Zechariah	14	2	Ummongento ti Apo dagiti amin a pagilian tapno darupenda ti Jerusalem. Maparmekto ti siudad. Masamsamanto dagiti balbalay. Maramesto dagiti babbai. Maitalawto ti kagudua ti bilang dagiti agnaed iti siudad ngem mabatinto dagiti dadduma.
Zechariah	14	3	Kalpasanna, rummuarto ti Apo ket makirangetto a kas kadagiti napalabas a tiempo; gubatennanto dagidiay a pagilian.
Zechariah	14	4	Iti dayta nga aldaw, agtakderto ti Apo iti tapaw ti Bantay Olivo iti daya ti Jerusalem. Maguduanto ti bantay ket addanto nalawa a tanap iti baetna a mangrugi iti daya nga agpa-laud. Umalisto nga agpa-amianan ti kaguduana ket agpa-abagatanto met ti sabali a kagudua.
Zechariah	14	5	Aglibaskayto ket magnakay iti daytoy a tanap a nanggudua iti bantay. Agtataraykayto a kas kadagidi kapuonanyo idi dimteng ti ginggined iti tiempo ni Uzzias nga ari ti Juda. Umayto ti Apo a Diosko ket ikuyogna dagiti amin nga angheles.
Zechariah	14	6	Inton dumteng dayta a tiempo, awanton ti lam-ek wenno panagbalay ti danum.
Zechariah	14	7	Agnanayonto nga aldaw a saan met a gagangay nga aldaw ken rabbi. No kaano a mapasamak daytoy, ni laeng Yahweh ti makaammo.
Zechariah	14	8	Inton dumteng dayta nga aldaw, addanto nabiag a danum nga aggapu iti Jerusalem. Agturongto ti kaguduana iti Natay a Baybay ket ti kaguduana iti Taaw Mediterranean. Saanto nga agpatingga ti panagayusna, uray iti kalgaw wenno tudtudo.
Zechariah	14	9	Kalpasanna, agarinto ni Yahweh iti entero a lubong. Agdaydayawto ti tunggal maysa kenkuana a kas Dios ket maymaysanto ti naganna nga ammoda.
Zechariah	14	10	Nasimpanton ti deppaar manipud Geba iti amianan agingga iti Rimmon iti abagatan. Nangatngatonto ti Jerusalem ngem dagiti daga iti lawlawna. Sakupento ti siudad manipud iti Ruangan ni Benjamin agingga iti Ruangan ti Suli, iti nagtakderan ti sigud a ruangan, ken manipud iti Torre ni Hananel agingga kadagiti pagpespesan iti ubas a kukua ti ari.
Zechariah	14	11	Natalgedton dagiti tattao nga agnaed sadiay, ket saandanton nga agpeggad a madadael.
Zechariah	14	12	Idissuorto ni Yahweh ti nakabutbuteng a sakit kadagiti pagilian a manggubat iti Jerusalem. Marunotto ti lasagda idinto a sibibiagda pay. Malungsotto dagiti mata ken dagiti dilada.
Zechariah	14	13	Iti dayta nga aldaw, riribuken ken pagbutngento ida ni Yahweh. Gammatanto ti maysa a tao ti adda iti abayna ket kabilenna.
Zechariah	14	14	Makigubatto dagiti tattao ti Juda a mangsalaknib iti Jerusalem. Alaendanto a kas samsam ti sanikua dagiti amin a nasion—balitok, pirak ken adu a pagan-anay.
Zechariah	14	15	Addanto met nakaro a sakit nga agdissuor kadagiti kabalio, mulo, kamelio ken asno—kadagiti amin nga animal nga adda iti kampo dagiti kabusor.
Zechariah	14	16	Kalpasan ti pannakaparmek dagiti kabusor, tinawen a sumang-atto idiay Jerusalem dagiti amin a nakalasat tapno agdaydayawda ken ni Yahweh a Mannakabalin-amin a kas ari ken tapno rambakanda ti Fiesta dagiti Abong-abong.
Zechariah	14	17	No adda nasion a saan a sumang-at idiay Jerusalem tapno agdaydayaw ken ni Yahweh a Mannakabalin-amin a kas ari, saanto nga agtudo iti dagada.
Zechariah	14	18	No saan a kayat dagiti Egipcio a rambakan ti Fiesta dagiti Abong-abong, sagabaendanto met ti sakit nga idissuor ni Yahweh kadagiti nasion a saan a mapan makipagrambak.
Zechariah	14	19	Daytoyto ti dusa a maipatay iti Egipto ken kadagiti dadduma a nasion no dida rambakan ti Fiesta dagiti Abong-abong.
Zechariah	14	20	Iti dayta a tiempo, uray kadagiti kilingkiling a maibitin kadagiti kabalio maisuratto: “Naidaton iti Apo .” Agbalinton dagiti banga nga adda iti Templo a nasagradoan a kas kadagiti malukong iti sango ti altar.
Zechariah	14	21	Mailasinto ti amin a banga iti Jerusalem ken iti Juda tapno maaramat iti panagdaydayaw ken ni Yahweh a Mannakabalin-amin. Usarento dagiti agidaton ti banga a paglutoan iti karne ti idatagda. Inton dumteng dayta a tiempo, awanton ti agtagtagilako iti Templo ni Yahweh a Mannakabalin-amin.
Zechariah	2	1	Iti sabali a parmata, nakitak ti maysa a lalaki a siiiggem iti lubid a pagrukod.
Zechariah	2	2	“Papanam?” sinaludsodko. Insungbatna nga inna rukoden ti Jerusalem tapno maammoanna ti kalawana.
Zechariah	2	3	Nakitak nga immaddang ti sabali nga anghel ti nangsabat kenkuana.
Zechariah	2	4	Kinuna ti umuna nga anghel iti sabali nga anghel, “Agtarayka a mapan iti dayta nga agtutubo a siiiggem iti pagrukod. Ibagam kenkuana nga adunto unay ti tao ken baka iti Jerusalem ket saanton a mabakudan ti siudad.
Zechariah	2	5	Inkari ti Apo nga isunto ti agbalin nga apuy a bakud a mangsalaknib iti siudad ken agnaed sadiay iti amin a dayagna.”
Zechariah	2	6-7	Kinuna ti Apo kadagiti tattaona, “Inwarawarakayo iti amin a suli ti lubong. Ngem ita, dakayo a napagtalaw a kas balud, aglibaskayo iti Babilonia ket agsublikayo iti Jerusalem.
Zechariah	2	8	Siasinoman a mangkabil kadakayo, kabilenna ti kapatgan kaniak.” Ngarud, inted kaniak ti Apo a Mannakabalin-amin daytoy a mensahe sanak imbaon kadagiti nasion a nangsamsam kadagiti sanikua dagiti tattaona ket imbagak:
Zechariah	2	9	“Ti Apo a mismo ti manggubat kadakayo, ket samsamandakayto dagiti tattao a nagserbi idi nga adipenyo.” Inton mapasamak daytoy, maammoanto ti amin nga imbaonnak ti Apo a Mannakabalin-amin.
Zechariah	2	10	Kinuna ti Apo , “Ikantayo ti ragsakyo, dakayo a tattao ti Jerusalem. Umayak makipagnaed kadakayo.”
Zechariah	2	11	Iti dayta a tiempo, adunto a nasion ti kumamang iti Apo ket agbalindanto a tattaona. Makipagnaedto kadakayo, ket maammoanyonto nga imbaonnak kadakayo.
Zechariah	2	12	Agbalinto manen ti Juda a naisangsangayan a kukua ti Apo iti nasagradoan a daga. Agbalinto met ti Jerusalem a siudad nga ipangpangrunana unay.
Zechariah	2	13	Agulimekkay amin iti imatang ti Apo , ta umay kadatayo manipud iti nasantoan a pagnaedanna.
Zechariah	3	1	Iti sabali a parmata, impakita kaniak ti Apo ni Josue a Nangato a Padi a sitatakder iti sangoanan ti anghel ti Apo . Sitatakder met ni Satanas iti abay ni Josue tapno idarumna.
Zechariah	3	2	Kinuna ti anghel ti Apo ken ni Satanas, “Dusaennaka koma ti Apo , Satanas. Sapay koma ta dusaennaka ti Apo a mangay-ayat iti Jerusalem. Mayarig daytoy a lalaki iti kayo a narabsut iti apuy.”
Zechariah	3	3	Sitatakder sadiay ni Josue a narugit ti pagan-anayna.
Zechariah	3	4	Kinuna ti anghel kadagiti nailangitan nga agserserbi kenkuana, “Uksobenyo ti narugit a pagan-anay daytoy a lalaki.” Kalpasanna, kinunana ken ni Josue, “Inikkatkon dagiti basolmo, ket ikkanka iti baro a pagan-anay nga ikawesmo.”
Zechariah	3	5	Binilinna dagiti agserserbi a mangikabilda iti nadalus a turban iti ulo ni Josue. Nagtungpalda sada kinawesan ni Josue iti baro a pagan-anay bayat ti panagtakder sadiay ti anghel ti Apo .
Zechariah	3	6	Kalpasanna, imbaga ti anghel ken ni Josue,
Zechariah	3	7	a kastoy ti kinuna ti Apo a Mannakabalin-amin: “No agtulnogka kadagiti lintegko ket aramidem dagiti pagrebbengam nga intedko kenka, sikanto ti mangimaton iti Templok ken kadagiti paraanganna. Ipangagkonto dagiti kararagmo a kas iti panangipangagko iti kararag dagiti angheles nga adda iti imatangko.
Zechariah	3	8	Dumngegka ngarud, Josue, sika a Nangato a Padi. Dumngegkayo met, dakayo a kakaduana a padi. Dakayo ti pagilasinan ti naimbag a masakbayan: Iparangarangkon ti adipenko a maaw-awagan ‘Ti Sanga.’
Zechariah	3	9	Ikabilko iti sangoanan ni Josue ti maysa a bato a pito ti parupana. Addanto balikas nga ikitikitko iti bato ket iti las-ud ti maysa la nga aldaw, punasek ti basol daytoy a daga.
Zechariah	3	10	Inton dumteng dayta nga aldaw, agbiagkayto a natalged ken narang-ay, ket tunggal maysa addanto kaubasan ken kaigosanna a pangawisanna kadagiti kaarrubana.”
Zechariah	4	1	Immay manen ti anghel a nakisasao kaniak ket riniingnak a kasla ket matmaturogakon.
Zechariah	4	2	“Ania ti makitam?” sinaludsodna. “Makitak ti maysa a kandelero a pasig a balitok,” insungbatko. “Iti rabawna, adda malukong a pagyanan ti lana. Adda pito a pagsilawan ti kandelero, tunggal maysa adda pagsaadan ti pito a pabelo.
Zechariah	4	3	Adda dua a kayo nga olibo iti abay ti kandelero, maysa iti tunggal sikigan.”
Zechariah	4	4	Sinaludsodko iti anghel, “Ania ti kaipapanan dagitoy, apo?”
Zechariah	4	5	“Dimo kad ammo?” sinaludsodna. “Saan, apo,” insungbatko. Kinuna kaniak ti anghel, “Dagiti pito a pagsilawan isuda dagiti pito a mata ti Apo a kumitkita iti entero a daga.”
Zechariah	4	11	Sinaludsodko, “Ania ti kaipapanan dagiti kayo ti olibo iti agsumbangir a sikigan ti kandelero?
Zechariah	4	12	Ket ania ti kaipapanan dagitoy dua a sanga ti olibo iti abay dagiti balitok a tubo a pagayusan dagiti lana ti olibo?”
Zechariah	4	13	“Dimo kad ammo?” sinaludsodna. “Saan, apo,” kinunak.
Zechariah	4	14	“Dagitoy dagiti dua a lallaki a pinili ken kinonsagrar ti Dios nga agserbi kenkuana nga Apo ti entero a daga,” kinunana.
Zechariah	4	6	Imbaga ti anghel nga ipakaammok ken ni Zerubbabel daytoy a mensahe ti Apo : “Agballigika, saan nga iti bileg ti armada wenno iti bukodmo a pigsa no di ket babaen iti pannakabalin nga aggapu kaniak.
Zechariah	4	7	Mapukawto dagiti lapped a kas iti kadadakkel dagiti bantay. Bangonemto manen ti Templo ket inton ikabilmo ti maudi a bato, idir-into dagiti tattao, ‘Nagpintasen! Nagpintasen!’”
Zechariah	4	8	Adda sabali a mensahe nga imbaga kaniak ti Apo .
Zechariah	4	9	Kinunana, “Insaad ni Zerubbabel ti fondasion ti Templo ket leppasennanto ti patakder. Inton mapasamak daytoy, maammoanto dagiti tattao a siak ti nangibaon kenka a mapan kadakuada. Maupayda gapu ta bassit ti nagapuanan. Ngem maragsakandanto inton makitada ni Zerubbabel a mangitultuloy a mangbangon iti Templo.”
Zechariah	5	1	Kimmitaak manen ket naimatangak ti maysa a nalukot a pagbasaan nga agtaytayab.
Zechariah	5	2	Sinaludsod ti anghel no ania ti nakitak. Insungbatko, “Maysa nga agtaytayab a pagbasaan a 30 a kadapan ti kaatiddogna ken 15 a kadapan ti kaakabana.”
Zechariah	5	3	Imbagana kaniak, “Nailanad iti daytoy a pagbasaan ti lunod nga agsaknap iti entero a daga. Iti maysa a bangir ti pagbasaan, nailanad a mapapanaw amin a mannanakaw iti daga. Iti sabali a bangir, nailanad met a maipanawto amin nga agsapata iti ulbod.
Zechariah	5	4	Kinuna ti Apo a Mannakabalin-amin nga idissuornanto daytoy a lunod kadagiti balay dagiti mannanakaw ken kadagiti balay dagiti agsapata iti ulbod. Agtalinaedto daytoy kadagiti balbalayda ket ibusennanto ida a mamimpinsan.”
Zechariah	5	5	Nagparang manen ti anghel ket kinunana, “Kitaem ti sumungsungad!”
Zechariah	5	6	Sinaludsodko no ania daydiay ket kinunana, “Maysa a basket. Iladawanna ti basol ti entero a daga!”
Zechariah	5	7	Adda buli a kalub ti basket. Idi kitkitaek, naingato ti kalub ket nakitak iti unegna ti maysa a babai a nakatugaw.
Zechariah	5	8	Kinuna ti anghel, “Iladawan daytoy a babai ti kinadakes.” Kalpasanna, intalmegna ti babai iti uneg ti basket sana inkabil ti kalub.
Zechariah	5	9	Timmangadak ket nakitak ti dua a babbai nga addaan iti nabileg a payak a kas iti payak ti kannaway, ket agturongda iti ayanko. Innalada ti basket ket intayabda.
Zechariah	5	10	Sinaludsodko iti anghel, “Sadino ti pangipananda?”
Zechariah	5	11	Kinunana, “Idiay Babilonia a pangaramidanda iti templona. Apaman a malpas ti templo, maipanto sadiay ti basket tapno pagdaydayawan dagiti tattao.”
Zechariah	6	1	Adda manen sabali a parmatak. Naimatangak ti uppat a lugan a pakigubat a rumrummuar iti nagbaetan ti dua a bronse a bantay.
Zechariah	6	2	Guyguyoden dagiti nalabaga a kabalio ti umuna a lugan. Nangingisit a kabalio ti mangguyguyod iti maikadua.
Zechariah	6	3	Guyguyoden dagiti puraw a kabalio ti maikatlo, ket ti maikapat, guyguyoden dagiti labang a kabalio.
Zechariah	6	4	Sinaludsodko iti anghel, “Ania ti kaipapanan dagiti lugan a pakigubat, apo?”
Zechariah	6	5	Kinunana, “Dagitoy dagiti uppat nga angin. Kagapgapuda iti saklang ti Apo ti entero a daga.”
Zechariah	6	6	Agpa-amianan a mapan Babilonia ti lugan a guyguyoden dagiti nangisit a kabalio. Agpa-laud dagiti puraw a kabalio, ket agpa-abagatan dagiti labang nga agturong iti maysa a pagilian.
Zechariah	6	7	Idi rummuar dagiti labang a kabalio, gumanatda a mapan mangwanawan iti daga. Kinuna ti anghel, “Inkayo kitaen ti daga!” Iti kasta napanda.
Zechariah	6	8	Kalpasanna, impukkaw ti anghel kaniak, “Dagiti kabalio a napan idiay Babilonia, pinabaawda ti pungtot ti Apo iti dayta a daga.”
Zechariah	6	9	Kinuna ti Apo kaniak,
Zechariah	6	10	“Alaem dagiti sagut nga inted dagiti napagtalaw a kas balud a naggapu idiay Babilonia, da Heldai, Tobijas ken Jedaias. Inka a dagus iti balay ni Josias nga anak ni Sofonias.
Zechariah	6	11	Aramidem a korona dagiti balitok ken pirak nga intedda samo ibalangat ken ni Josue a nangato a padi nga anak ni Josadac.
Zechariah	6	12	Ibagam ken ni Josue a kastoy ti sao ni Yahweh a Mannakabalin-amin: ‘Adtoy ti tao a maawagan “Ti Sanga.” Dumakkel iti daga nga ayanna ket bangonennanto ti Templo ti Apo .
Zechariah	6	13	Wen, isunto ti mangbangon iti Templo. Awatennanto ti pammadayaw a maipaay iti ari, ket iturayannanto dagiti tattaona. Addanto padi nga umas-asibay iti tronona. Agtinnulongdanto nga agtrabaho iti kappia ken panagtutunos.’
Zechariah	6	14	Agpaayto ti korona a pakalaglagipan iti templo ni Yahweh a pammadayaw kada Heldai, Tobijas, Jedaias ken ni Josias.”
Zechariah	6	15	Umayto dagiti tattao nga agnaed iti adayo ket tumulongda iti pannakabangon manen ti Templo ti Apo . Ket inton malpas ti templo, maammoanyonto a ti Apo a Mannakabalin-amin ti nangibaon kaniak nga umay kadakayo. Mapasamak amin dagitoy no agtulnogkayo a sipapasnek kadagiti bilin ti Apo a Diosyo!
Zechariah	7	1	Iti maikapat a tawen a panagturay ni Dario a kas emperador, iti maikapat nga aldaw iti maikasiam a bulan a maaw-awagan iti Kislev, adda impakaammo kaniak ti Apo .
Zechariah	7	2	Imbaon dagiti taga-Betel ni Sarezer ken ni Regemmelek agraman dagiti tattaoda a mapan iti Templo ti Apo a Mannakabalin-amin tapno dumawatda iti bendision ti Apo .
Zechariah	7	3	Pinasaludsodda daytoy kadagiti papadi ken profeta: “Itultuloymi kadi a dung-awan ti pannakadadael ti Templo babaen iti panagayunar iti maikalima a bulan a kas iti inar-aramidmi iti adu a tawen agingga ita?”
Zechariah	7	4	Daytoy ti sao ti Apo a naipakaammo kaniak:
Zechariah	7	5	“Ibagam kadagiti tattao iti pagilian ken kadagiti papadi, a no agayunar ken agdung-awda idi iti maikalima ken maikapito a bulan iti las-ud dagitoy pitopulo a tawen, saan a kas pammadayawda kaniak.
Zechariah	7	6	Ket idi nangan ken imminumda, nagpaay laeng iti bukodda a pagragsakan.”
Zechariah	7	7	Daytoy ti imbaga ti Apo babaen dagiti profeta idi un-unana. Imbagana daytoy idi narang-ay ti Jerusalem ken adu ti agnaed a tao, saan laeng a kadagiti kabangibangna nga il-ili no di pay ket iti abagatan a deppaar ken iti akinlaud a bakras dagiti turod.
Zechariah	7	8	Inted ni Yahweh daytoy a mensahe ken ni Zacarias:
Zechariah	7	9	“Idi un-unana, impaulogko dagitoy a bilin kadagiti tattaok: ‘Kitaenyo a maipakat ti hustisia ken ipakitayo ti ayat ken asiyo iti padayo a tao.
Zechariah	7	10	Diyo idadanes dagiti balo, dagiti ulila, dagiti ganggannaet a makipagnaed kadakayo ken ti siasinoman nga adda pakasapulanna. Ket dikay agpanggep kadagiti pamuspusan a mangdangran iti padayo a tao.’
Zechariah	7	11	“Ngem saan a kinayat dagiti tattaok ti dumngeg. Sinerraanda dagiti panunotda
Zechariah	7	12	ket pinatangkenda dagiti pusoda a kas iti bato. Gapu ta dida impangag dagiti pannursurok nga intedko babaen kadagiti profeta idi un-unana, nakapungtotak iti kasta unay.
Zechariah	7	13	Gapu ta didak impangag, diak met impangag dagiti kararagda.
Zechariah	7	14	Kaslaak la bagio a nangipalais kadakuada ket nawarawarada a nagnaed kadagiti nadumaduma a pagilian. Pinaglangalang dagita a nasion daytoy nasayaat a daga ket awan ti nabati nga agnaed.”
Zechariah	8	1	Inted ni Yahweh a Mannakabalin-amin daytoy a mensahe ken ni Zacarias:
Zechariah	8	2	“Tinarigagayak a tulongan ti Jerusalem gapu iti nasged nga ayatko kadagiti tattaona. Gapu iti ayatko, kinapungtotko dagiti kabusorna.
Zechariah	8	3	Agsubliak iti Jerusalem, ti nasantoan a siudadko, ket agnaedak sadiay. Maawaganto iti napudno a siudad. Maawaganto met ti bantay ni Yahweh a Mannakabalin-amin iti nasantoan a bantay.
Zechariah	8	4	Agtugawto manen dagiti babbaket ken lallakay kadagiti kalsada ken plasa ti Jerusalem. Agsarukoddanto a magna gapu iti kinalakay ken kinabaketda.
Zechariah	8	5	Mapnonto manen dagiti kalsada ti siudad kadagiti agaayam nga ubbing.
Zechariah	8	6	“Mabalin nga ipagarup dagiti nasion a nabati a saan a maaramid daytoy ngem nalaka la a banag daytoy kaniak.
Zechariah	8	7	Isalakankonto dagiti tattaok kadagiti pagilian a nakaipananda.
Zechariah	8	8	Alaekto ida manipud iti daya ken laud ket isublikto ida idiay Jerusalem a pagnaedanda. Isudanto dagiti tattaok ket siakto ti Diosda. Iturayakto ida a sipupudno ken awan idumdumak.
Zechariah	8	9	“Pakirdenyo ti pakinakemyo, dakayo a tattao. Dagiti mangmangngegyo ita, isu met laeng ti insasao dagiti profeta idi maisaad dagiti fondasion tapno mabangon manen ti Templok.
Zechariah	8	10	Sakbay dayta a tiempo, awan ti makabael a mangtangdan iti tao wenno animal. Mabuteng dagiti tattao a rummuar gapu kadagiti kabusorda. Pinagbibinnusorko dagiti amin a tattao.
Zechariah	8	11	Ngem ita, maiduma ti pannakilangenko kadagiti nakalasat a tattao iti daytoy a pagilian.
Zechariah	8	12	Awanto ti kabutengda no agmulada. Agbunganto dagiti ubasda. Adunto ti maapit iti daga. Nawadwadto ti tudo. Ipaaykonto amin dagitoy a bendision kadagiti tattao a nakalasat iti nasionko.
Zechariah	8	13	Tattao ti Juda ken Israel, iti napalabas, no ilunod dagiti ganggannaet dagiti padada, kunada, ‘Agdissuor koma kadakayo ti isu met la a didigra a nagdissuor iti Juda ken Israel.’ Ngem isalakankayto ket kunanto dagita a ganggannaet iti tunggal maysa, ‘Sapay koma ta mabendisionankayo a kas iti Juda ken Israel.’ Bumilegkayo ngarud ket dikay agbuteng.”
Zechariah	8	14	Kuna ni Yahweh a Mannakabalin-amin, “Idi pinagpungtotdak dagidi kapuonanyo, inkeddengko nga idissuor kadakuada ti didigra ket diak nagbabawi no di ket inaramidko dagiti panggepko.
Zechariah	8	15	Ngem ita, panggepko a bendisionan dagiti tattao ti Jerusalem ken Juda. Dikayo ngarud agbuteng.
Zechariah	8	16	Dagitoy ti masapul nga aramidenyo: Agsaokayo iti pudno iti padayo a tao. Kadagiti pangukoman, ipakatyo ti hustisia, ti hustisia a mangyeg iti kappia.
Zechariah	8	17	Dikay agpanggep iti dakes iti padayo a tao. Dikay agsaksi iti ulbod. Kagurak ti kinaulbod, kinakillo ken kinaranggas.”
Zechariah	8	18	Impakaammo ni Yahweh a Mannakabalin-amin ken ni Zacarias daytoy a mensahe:
Zechariah	8	19	“Ti panagayunaryo kadagiti maikapat, maikalima, maikapito ken maikasangapulo a bulan, agbalinto a narambak ken naragsak a fiesta dagiti tattao ti Juda. Masapul nga ayatenyo ti kinapudno ken kappia!”
Zechariah	8	20	Kuna ni Yahweh a Mannakabalin-amin, “Dumtengen ti tiempo nga umay iti Jerusalem dagiti tattao nga aggapu kadagiti dadakkel a pagilian ken siudad.
Zechariah	8	21	Kunanto dagiti tattao iti maysa a siudad kadagiti agnaed iti sabali a siudad, ‘Inkam agdaydayaw iti Apo a Mannakabalin-amin ken agdawat iti bendisionna. Umaykayo met!’
Zechariah	8	22	Dadakkel ken nabibileg a nasion ti mapanto idiay Jerusalem tapno agdaydayawda ken ni Yahweh a Mannakabalin-amin ken agdawatda iti bendisionna.
Zechariah	8	23	Kadagita nga aldaw, sangapulo a ganggannaet ti mapan iti maysa a Judio ket kunada, ‘Kayatmi ti sumurot kenka ta nadamagmi nga adda kenka ti Dios.’”
Zechariah	9	1	Daytoy ti mensahe ni Yahweh: Inkeddengna ti dusa a maipatayto iti daga ti Hadrac ken ti siudad ti Damasco. Saan laeng a dagiti tribu ti Israel ti kukua ni Yahweh, no di pay ket ti kabesera ti Siria.
Zechariah	9	2	Kukuana pay ti Hamat nga adda iti nagbaetan ti Hadrac ken Damasco, kasta met dagiti siudad ti Tiro ken Sidon, agraman amin a kinalaingda.
Zechariah	9	3	Nangbangon ti Tiro iti sarikedked a mangsalaknib kenkuana. Nagurnong iti adu a pirak ken balitok—adu unay ket maibilangda a gagangay a kas tapok.
Zechariah	9	4	Ngem alaento ni Yahweh ti amin a sanikua ti Tiro ket itappuakna iti baybay. Mapuoranto ti siudad agingga a dumapu.
Zechariah	9	5	Makitanto daytoy ti siudad ti Askelon ket agbutengto. Makitanto met ti siudad ti Gaza ket agsagabanto iti kasta unay. Kastanto met ti Ekron ket mapukawnanto ti namnamana. Mapukawto ti Gaza ti arina ket awanto metten ti agnaed iti Askelon.
Zechariah	9	6	Nadumadumanto a puli ti agnaed idiay Asdod. Kuna ni Yahweh, “Ipababakto dagitoy natangsit a Filisteo.
Zechariah	9	7	Didanton agsida iti karne nga adda darana wenno aniaman a taraon a maiparit. Amin a makalasat, mainayondanto kadagiti tattaok ket mayarigdanto a kas maysa a familia iti tribu ti Juda. Agbalinto a tattaok dagiti taga-Ekron a kas kadagiti Jebuseo.
Zechariah	9	8	Salaknibakto ti dagak ket diak palubosan dagiti armada a lumasat. Diakton palubosan dagiti naranggas nga agturay a mangidadanes kadagiti tattaok. Nakitak no kasano ti panagsagaba dagiti tattaok.”
Zechariah	9	9	Agrag-okayo, tattao ti Sion, agrag-okayo! Agdir-ikay iti ragsak, tattao ti Jerusalem! Kitaenyo, umayen kadakayo ti ariyo! Umay a sibaballigi ngem napakumbaba; umay a nakasakay iti asno, iti urbon ti asno.
Zechariah	9	10	Kuna ti Apo , “Ikkatekto iti Israel dagiti lugan a pakigubat; ipanawkonto met dagiti kabalio iti Jerusalem, madadaelto dagiti pana a nausar iti gubat. Makikappianto ti ariyo kadagiti nasion; sakupento ti pagturayanna manipud iti igid ti taaw agingga iti sabali nga igid; manipud iti Karayan Eufrates agingga kadagiti pungto ti daga.”
Zechariah	9	11	Kuna ti Apo , “Gapu iti nagtulagantayo a napasingkedan iti dara dagiti sakrifisio, wayawayaakto dagiti tattaoyo iti awan danumna nga abut a nakaipananyo a kas balud.
Zechariah	9	12	Agsublikayo, dakayo a naitalaw, dakayo a balud nga addaan namnama; agsublikayon iti natalged a taengyo. Ibagak kadakayo ita, subadakto iti mamindua a kaadu ti bendision ti amin a sinagabayo.
Zechariah	9	13	Aramatek ti Juda a kas bai ti soldado, ken ti Israel a kas pana. Usarek dagiti tattao ti Sion a kas kampilan a manggubat kadagiti tattao ti Grecia.”
Zechariah	9	14	Agparangto ti Apo iti ngatoen dagiti tattaona; kaslanto kimat nga ibiatna dagiti panana. Paguniento ni Apo Dios ti trumpeta, magnanto a maikuyog iti bagio nga aggapu iti abagatan.
Zechariah	9	15	Salaknibanto ti Apo a Mannakabalin-amin dagiti tattaona, ket papatayendanto dagiti kabusorda. Kasdanto la nabartek nga agpukkaw iti paggugubatan, ket pagayusendanto ti dara dagiti kabusorda. Agayusto a kas iti dara ti sakrifisio a maibuyat iti rabaw ti altar manipud iti malukong.
Zechariah	9	16	Inton dumteng dayta nga aldaw, isalakanto ti Apo dagiti tattaona, a kas iti panangispal ti agpaspastor iti arbanna. Agraniagdanto iti dagana a kasla napateg a bato a naitampok iti korona.
Zechariah	9	17	Anian a kinasayaat ken kinapintas ti pagbalinanto ti daga! Pumigsa dagiti agtutubo iti trigo ken arak.
Titus	1	1-4	Kenka, Tito, a napaypayso nga anakko iti pammati nga adda kadatay amin: Sapay koma ta parabur ken talna ti ited ti Dios Ama ken ni Cristo Jesus a Mangisalakan kadatayo. Siak, ni Pablo nga adipen ti Dios ken apostol ni Jesu-Cristo, ti naggapuan daytoy a surat. Naibaonak a tumulong kadagiti tattao tapno maidalanda iti kinapudno ken kinasanto. Naibatay daytoy iti namnama iti biag nga agnanayon nga inkari ti Dios sakbay ti panangrugi daytoy a lubong. Saan nga agulbod ti Dios. Iti intudingna a tiempo, impaltiingna daytoy a namnama iti mensahena a naitalek kaniak ket ipakaammok babaen iti bilin ti Dios a Mangisalakan kadatayo.
Titus	1	5	Imbatika dita Creta tapno urnosem dagiti amin a masapul a maurnos ket mangdutokka kadagiti panglakayen ti iglesia iti tunggal ili. Laglagipem ti imbalakadko:
Titus	1	6	Masapul nga awan pakapilawan ti maysa a panglakayen. Maysa la ti asawana. Mamati dagiti annakna ket awan pakasarsaritaanda a dakes ken saanda a nasukir.
Titus	1	7	Agsipud ta isu ti katalek ti Dios a mangimaton iti iglesia, masapul nga awan ti pakapilawanna. Saan a natangsit wenno nalaka nga agpungtot. Saan a mammartek wenno naranggas wenno naagum.
Titus	1	8	Masapul a managpadagus, naayat iti naimbag, nateppel, nalinteg, nasantoan ken naparbeng.
Titus	1	9	Masapul a salimetmetanna ti mapagtalkan a mensahe a kas mayannurot iti pannursuro tapno maallukoyna dagiti dadduma iti pudno a pannursuro ken masungbatanna dagiti sumuppiat iti daytoy.
Titus	1	10	Ngamin, adu ti nasukir ken manangallilaw, nangruna dagiti mangipapilit iti pannakakugit. Awan serserbi ti sao dagitoy.
Titus	1	11	Pasardengem ida agsipud ta riribukenda dagiti adu a familia babaen iti panangisuroda kadagiti saan a maiparbeng tapno makakuartada laeng.
Titus	1	12	Maysa kadagiti profetada ti mismo a nagkuna: “Ulbod a namimpinsan dagiti Cretano. Naagum ken sadutda, kasdala narungsot nga ayup.”
Titus	1	13	Pudno ti imbagana. Gapu iti daytoy, dika agamak a mangbabalaw kadakuada tapno nasalun-atda iti pammati,
Titus	1	14	ket didan denggen dagiti sarsarita a pinarbo dagiti Judio ken dagiti bilin nga impaulog dagiti tattao a simmina iti kinapudno.
Titus	1	15	Kadagiti nadalus, nadalus amin a banag. Ngem kadagiti natulawan ken awanan pammati, awan ti nadalus, agsipud ta narugit ti isip ken konsensiada.
Titus	1	16	Kunada nga ammoda ti Dios ngem makita kadagiti aramidda a dida am-ammo ti Dios. Nakarimrimon ken nasukirda, ket dida maikari nga agaramid iti naimbag.
Titus	2	1	Ngem no maipapan kenka, masapul nga isurom laeng ti mayannurot iti naimbag a pannursuro.
Titus	2	2	Patigmaanam dagiti lallakay: Masapul a managparbeng, manakem ken maiturayanda ti bagida. Nasalun-atda iti pammati, iti ayat ken iti panagibtur.
Titus	2	3	Kasta met a patigmaanam dagiti babbaket: Agbiagda koma kas mayannurot iti nasantoan a panagbiag. Masapul a saanda a mamadpadakes wenno mammartek. Masapul a naimbag ti isuroda
Titus	2	4	tapno masursuroan dagiti ub-ubing a babbai nga agayat kadagiti assawada ken kadagiti annakda.
Titus	2	5	Managteppel ken nadalusda, naimbag a managtagibalay ken paiturayanda kadagiti lallakayda tapno awan agsao iti maibusor iti mensahe ti Dios.
Titus	2	6	Patigmaanam met dagiti agtutubo a lallaki a masapul nga agparbengda.
Titus	2	7	Iti amin a banag, sika ti ulidan ti naimbag nga aramid. Iti panangisurom, ipakitam a napudno ken napasnekka.
Titus	2	8	Aramatem dagiti sao nga awan pakababalawanna tapno mabainan dagiti kabusortayo iti kaawan ti dakes a masaoda kadatayo.
Titus	2	9	Ibagam kadagiti tagabu nga agtulnogda kadagiti appoda ket ikagumaanda a maragsakanda kadakuada iti aniaman nga aramidenda. Dida supringen
Titus	2	10	wenno takawan ida, ngem ipakitada ketdi a napudno ken mapagtalkanda, tapno iti amin nga aramidenda, idayawda ti pannursuro maipapan iti Dios a Mangisalakan kadatayo.
Titus	2	11	Ta impakitan ti Dios ti paraburna nga agpaay iti pannakaisalakan ti sangkataoan.
Titus	2	12	Isuronatayo dayta a parabur a mangiwaksi iti dakes a panagbiag ken kadagiti nailubongan a tarigagay. Iti kasta, agbiagtayo a naparbeng, nalinteg ken nadiosan iti agdama a tiempo
Titus	2	13	bayat ti panaguraytayo iti nagasat nga Aldaw a namnamaentayo, inton agparang ti dayag ni Jesu-Cristo a naindaklan a Dios ken Mangisalakan kadatayo.
Titus	2	14	Inyawatna ti biagna gapu kadatayo tapno isalakannatay iti amin a kinadakes ket pagbalinennatayo a nadalus a tattao nga agpaay kenkuana ken napasnek nga agaramid iti naimbag.
Titus	2	15	Isurom dagitoy, ket usarem ti amin a turaymo a mangpatigmaan ken mangbabalaw kadagiti agdengngeg kenka. Dimo ipalubos a maikkat ti panagraemda kenka.
Titus	3	1	Ipalagipmo kadagiti agdengngeg kenka a rebbengda ti agtungpal kadagiti turayen ken pannakabagi ti gobierno. Sisasaganada koma nga agaramid iti naimbag.
Titus	3	2	Ibagam kadakuada a dida mamadpadakes wenno makiringgor, no di ket naparbeng ken mannakigayyemda koma. Natakneng koma a kanayon ti pannakilangenda iti amin a tattao.
Titus	3	3	Ta maag, nasukir ken nayaw-awantayo met idi. Tinagabunatayo ti nadumaduma a kita ti tarigagay ken paggarteman. Nagbiagtayo iti dakes a panagem ken apal. Ginuradatayo dagiti sabsabali ket ginuratayo met ida.
Titus	3	4	Ngem idi naiparang ti asi ken ayat ti Dios a Mangisalakan kadatayo,
Titus	3	5	insalakannatayo, saan a gapu iti aniaman a nasayaat nga inaramidtayo no di ket gapu iti asina kadatayo. Wen, naisalakantayo babaen iti panangugasna iti danum, ket gapu iti daytoy, naipasngaytay iti baro a biag babaen iti Espiritu Santo.
Titus	3	6	Sibubuslon nga inted ti Dios ti Espiritu Santo babaen ken ni Jesu-Cristo a Mangisalakan kadatayo
Titus	3	7	tapno babaen iti paraburna, mapalintegtay iti sangoanan ti Dios ket maaddaantay iti biag nga agnanayon a namnamatayo.
Titus	3	8	Pudno dagitoy a pannursuro. Kayatko a yunay-unaymo dagitoy a bambanag tapno dagiti mamati iti Dios nareggetda nga agaramid iti naimbag. Nasayaat ken naserbi dagitoy a pammagbaga iti amin.
Titus	3	9	Ngem adaywam dagiti minamaag a panagsusuppiat, dagiti saan nga aggibus a pakasaritaan dagiti kapuonan, panagsususik ken panagsusuppiat maipapan iti Linteg. Awan serserbi dagitoy ket awan maitedda.
Titus	3	10	No maipapan iti tao a pagtaudan ti panagsisina, ballaagam iti maminsan wenno mamindua ket no di pay la dumngeg, saanmon a pakibiangan.
Titus	3	11	Mabigbigmo a dakes ti panagbiag dayta a tao, ket dagiti basolna ti mismo a mangipaneknek iti panagbiddutna.
Titus	3	12	Apaman a maibaonko kenka ni Artemas wenno ni Tikico, ikarigatam ti umay kaniak idiay Nicopolis, ta napanunotko a palabasen sadiay ti tiempo ti lam-ek.
Titus	3	13	Ikagumaam a tulongan ni abogado Zenas ken ni Apolos tapno mairubbuatda ti biaheda. Kitaem ta adda koma amin a masapulda.
Titus	3	14	Masapul a sursuroen dagiti tattaotayo nga agaramid iti naimbag tapno makatulongda iti pudno a pakasapulan ken agbiagda a naserbi.
Titus	3	15	Komustaka kano kuna dagiti amin a kakaduak ditoy. Pakomustaam met dagiti gagayyem iti pammati a mangipatpateg kadatayo. Sapay koma ta adda kadakay amin ti parabur ti Dios.
Song of Songs	1	1	Ti kapintasan kadagiti kanta ni Solomon.
Song of Songs	1	2	“Pugpogennak iti ungngo dagiti bibigmo; naim-imas ngem arak ti ayatmo.
Song of Songs	1	3	Nabanglo ti ayamuommo; no maibalikas ti naganmo kasla agaddiwara a bangbanglo. Awan ti babai a di agayat kenka.
Song of Songs	1	4	Alaennak ta agtarayta; agbalinka nga arik, ket iserreknak iti kuartom. Addaka ditoy sidongko, agragsakta; ipennekta ti uminum, agpapasta iti ayatta. Diak nagbiddut iti panagayatko kenka!
Song of Songs	1	5	Babbai iti Jerusalem, napugotak ngem napintasak; wen, nangisitak a kas kadagiti tolda ti let-ang ti Kedar, ngem napintasak kas kadagiti kurtina iti palasio ni Solomon.
Song of Songs	1	6	Didak laisen gapu iti kolorko, ngamin, pinangisit ti init ti kudilko. Kinapungtotdak dagiti lallaki a kakabsatko, imbaondak iti kaubasan ket sadiayak a nagtrabaho, isu a nabaybay-ak ti bagik, diak naasikaso.
Song of Songs	1	7	Ibagam kaniak, biagko: Sadino ti pangipaarabam iti arbanmo? Sadino ti paginanaanda iti agmatuon nga init? Apay a kaslaak agalla-alla nga agsapsapul kenka kadagiti arban dagiti dadduma nga agpaspastor?”
Song of Songs	1	8	“Dimo ammo ti lugar, kapintasan a babai? Inka suroten ti tugot ti arban, ket isapulam dagiti kaldingmo iti pagarabanda iti asideg dagiti tolda dagiti agpaspastor.
Song of Songs	1	9	“Ay-ayatek, kayawam dagiti lallaki a kas panangkayaw ti kabaian a kabalio kadagiti kalakian a kabalio a para-guyod kadagiti luglugan ti Faraon.
Song of Songs	1	10	Napintas dagiti pingpingmo a naarkosan kadagiti alahas. Agbitin iti tengngedmo ti balitok a kuentas.
Song of Songs	1	11	Yaramidandaka iti alahas a balitok a mapattopattokan iti pirak.”
Song of Songs	1	12	“Bayat ti panagid-idda ti arik iti sofa, agaddiwara ti ayamuom ti bangbanglok.
Song of Songs	1	13	Agat-mirra ti kaayan-ayatko nga agsadsadag iti barukongko.
Song of Songs	1	14	Mayarig ti kaayan-ayatko kadagiti balang a sabong nga agukrad iti kaubasan idiay Engedi.”
Song of Songs	1	15	“Nagpintaska ketdin, biagko; anian a nagrimat dagiti matam gapu iti ayat!”
Song of Songs	1	16	“Nagtaerka ketdin, sika a kapatgan; makaay-ayoka unay. Agpaay nga iddata ti nalasbang a karuotan;
Song of Songs	1	17	sedro ti aoanan ti balayta, ket aruo ti bobedana.
Song of Songs	2	1	Balang laeng a rosas ti Saron ti kayarigak, maysaak a lirio kadagiti tanap.”
Song of Songs	2	2	“Lirio kadagiti mula a siitan ti arig ti ay-ayatek iti ummong dagiti babbalasang.”
Song of Songs	2	3	“Arig ti mansanas iti bakir ti kaingungotko; kadagiti amin a lallaki, awan makaartap. Magustoak ti agtugaw iti linongna, nasam-it iti panagramanko ti bungana.
Song of Songs	2	4	Intugotnak iti pagdadayaan iti taengna, ket imbayogna ti bandera ni ayat kaniak.
Song of Songs	2	5	Pinakannak iti pasas tapno agsubli ti pigsak; inikkannak iti mansanas tapno sumarantaak. Napaksuyanak a nakiinnayat.
Song of Songs	2	6	Pagpungpunganak ti kannigid a takkiagna, ket lalailoennak ti kannawanna.
Song of Songs	2	7	Ikariyo kaniak, babbai iti Jerusalem, isapatayo kadagiti napardas nga ugsa ken korso a diyo singsingaen ti panaglinnailomi.”
Song of Songs	2	8	“Mangngegko ti timek ti kaayan-ayatko. Agtartaray kadagiti bantay ken turturod nga umay iti ayanko.
Song of Songs	2	9	Arigna iti korso ti kaingungotko, kasla maysa nga ugsa a bumaro. Agtaktakderen iti ruar ti bakudmi, sumirip iti tawa, iti baet dagiti rehas tapno makitanak.
Song of Songs	2	10	Agsao ti kaayan-ayatko kaniak.” “Umaykan, ay-ayatek; biagko, kumuyogka kaniak.
Song of Songs	2	11	Limmabasen ti tiempo ti lam-ek; simmardengen ti tudtudo.
Song of Songs	2	12	Agukraden dagiti sabsabong iti tanap. Tiempon ti panagkakanta, agkakantan dagiti pagaw iti taltalon.
Song of Songs	2	13	Agluomen ti bunga dagiti igos, agsabongen dagiti ubas, ti bangloda agadiwara. Umayka ngaruden, ay-ayatek; biagko, kumuyogka kaniak.
Song of Songs	2	14	Arigmot' kalapati nga aglemlemmeng iti rengngat ti kabatoan. Kitaek man ti nalibnos a rupam, denggek man ti nasam-it a timekmo.
Song of Songs	2	15	“Tiliwem dagiti musang nga agdadael iti mula, amangan no makastrekda iti agsabsabong a kaubasanta.”
Song of Songs	2	16	“Kukuak ti kaayan-ayatko ket kukuanak met. Ipapaarabna ti arbanna iti kalirioan
Song of Songs	2	17	agingga nga agpul-oy ti angin ti agsapa, ken agpukaw ti sipnget. Agsublika, biagko, a kas iti korso, kas iti bumaro nga ugsa kadagiti bambantay.
Song of Songs	3	1	Rinabii a matagtagainepko ti kaayan-ayatko, sapsapulek ngem diak masarakan.
Song of Songs	3	2	Bimmangonak ket sinursorko ti siudad, linasatko dagiti kalsada ken lansangan. Binirbirokko ti kaayan-ayatko, sinapsapulko ngem diak masarakan.
Song of Songs	3	3	Nasarakandak dagiti patrolia iti siudad; sinaludsodko kadakuada no nakitada ti kaayan-ayatko.
Song of Songs	3	4	Idi makapanawakon iti ayan dagiti guardia, nasarakak ti kaayan-ayatko. Inarakupko ket diak pinalubosan agingga nga inyawidko iti balay ni inak, iti kuarto a nakaipasngayak.
Song of Songs	3	5	Ikariyo kaniak, babbai iti Jerusalem, isapatayo kadagiti napardas nga ugsa ken korso a diyo singsingaen ti panaginnayatmi.”
Song of Songs	3	6	“Ania daytoy sumungad nga aggapu idiay let-ang, kasla umasimbuyok nga asuk nga agat-mirra ken insenso ken nabanglo a polbos dagiti agtagtagilako?
Song of Songs	3	7	Umayen ni Solomon, situtugaw iti trono nga awitda; guguardiaan ti innem a pulo a mannakigubat, dagiti kalaingan a soldado iti Israel.
Song of Songs	3	8	Nalaingda amin nga agiggem iti kampilan; beteranoda iti gubat. Nakaibarikes ti tunggal maysa iti kampilan, ket sisasaganada a makiranget iti dumarup iti rabii.
Song of Songs	3	9	Agtugtugaw ni Ari Solomon iti sofa a naaramid iti kasayaatan a kayo.
Song of Songs	3	10	Nakalupkopan iti pirak dagiti saka ti sofa naabbongan iti lupot a nabordaan iti balitok. Nabungon iti nalabaga a lupot dagiti kudsonna nga inaramid a siaayat dagiti babbai ti Jerusalem.
Song of Songs	3	11	Babbai iti Sion, umayyo kitaen ni Ari Solomon. Insaad ni inana ti korona iti ulona iti aldaw a panagkasarna; wen, iti aldaw ti rag-o ken ragsakna.”
Song of Songs	4	1	“Nagpintaska ketdin, biagko! Naabbongan dagiti matam iti belom, ngem rumimatrimatda gapu't ayatmo. Agsalsala ti buokmo a kas iti arban ti kalding a sumalsalog kadagiti turod ti Galaad.
Song of Songs	4	2	Napudaw dagiti ngipenmo a kas iti kappukis, kaddigos a karnero. Awan kurangda, uray maysa, ket napintas ti panagbabatogda.
Song of Songs	4	3	Dagiti bibigmo kasda la ragas nga eskarlata, no agsaoka, maragsakan ti makangngeg kenka. Agraniag dagiti pingpingmo a naabbongan iti belom.
Song of Songs	4	4	Mayarig iti torre ni David ti tengngedmo, nagtimbukel ken nalamuyot a nabitinan iti kuentas a kasla rinibu a kalasag.
Song of Songs	4	5	Dagiti susom kasda la dua a kigaw, mayarigda iti singin nga ugsa nga agar-arab iti kalirioan.
Song of Songs	4	6	Agbatiak iti turod ti mirra, iti turod ti insenso, agingga nga agbannawag, ket agpukawen ti sipnget.
Song of Songs	4	7	Naglibnoska ketdin, biagko! Imnas a naidumduma, awan pagkuranganna!
Song of Songs	4	8	“Sumalogta iti Bantay Libano, biagko; wen, kumuyogka kaniak manipud Libano. Sumalogka manipud iti tapaw ti Bantay Amana, manipud Bantay Senir ken Bantay Hermon a pagnaedan dagiti leon ken leopardo.
Song of Songs	4	9	Ta ikikitam, ay-ayatek ken biagko, ken ti kuentas iti tengngedmo isuda ti nangkayaw itoy puso.
Song of Songs	4	10	Nasam-it ti makiinnayat kenka, ay-ayatek ken nobiak; naim-imas ngem arak ti ayatmo. Awan makaartap iti ayamuom ti bangbanglom.
Song of Songs	4	11	Kasla diro ti sam-it dagiti bibigmo, biagko; ta dilam kasla gatas ken diro. Adda iti kawesmo ti amin a banglo ti Bantay Libano.
Song of Songs	4	12	“Mayarig iti minuyongan ti ay-ayatek, naiputputong a hardin, adda bakud ken ubbogna a bukbukod.
Song of Songs	4	13	Nalangto dagiti mula sadiay. Agtuboda a kas minuyongan dagiti kayo a granada ket agbungada iti kasayaatan a bunga— bangbanglo nga alkamfor ken nardo.
Song of Songs	4	14	Nardo ken azafran, kalamos ken kanela ken amin a kayo nga agtutot iti insenso. Mirra ken aloe ken amin a kangrunaan a bangbanglo.
Song of Songs	4	15	Ubbog ti mangpadanum iti hardin, wen, danum nga agayus manipud iti Bantay Libano.”
Song of Songs	4	16	“Agriingka, O angin ti amianan; angin ti abagatan, pul-oyam ti hardinko tapno agwaras ti banglona. Umay koma ti ay-ayatek iti hardinna ket mangan kadagiti kaimasan a bungana.”
Song of Songs	5	1	“Addaak iti hardinko, ay-ayatek ken nobiak. Agal-alaak iti mirra ken balsamok; kankanek ti rara ken ti dirok, in-inumek ti arak ken gatasko.” “Mangan ken uminumkayo, agayan-ayat, agingga a mabartekkayo iti ayat!”
Song of Songs	5	2	“Matmaturogak ngem siririing toy riknak, mangngegko ti kaayan-ayatko nga agtuktok iti ridaw.” “Sumrekak man, biagko ken ay-ayatek, bassit a kalapatik nga awan pagkuranganna. Sibabasa ti ulok iti linnaaw ti agsapa.”
Song of Songs	5	3	“Nakauksobakon; masapul kadi nga agbadoak manen? Nabuggoakon dagiti sakak, masapul kadi a rugitak manen ida?
Song of Songs	5	4	“Iniggaman ti kaayan-ayatko ti ridaw, ket naggagarak kenkuana, limmagto 'toy puso.
Song of Songs	5	5	Timmakderak a mangpastrek iti kaayan-ayatko, sibabasa dagiti imak iti mirra, ket agar-aruyot dagiti ramayko idi uksotek ti balunet.
Song of Songs	5	6	Inlukatko ti ridaw tapno sumrek ngem nakapanaw metten ti ay-ayatek. Kailiwko unay a denggen ti timekna! Binirokko ngem diak nasarakan; inawagak ngem awan simmungbat kaniak.
Song of Songs	5	7	“Nasarakandak dagiti agwanwanawan iti siudad; kinabkabildak agingga a nasugsugatanak. Dagiti guardia ti bakud pinigisda ti kagayko.
Song of Songs	5	8	Babbai iti Jerusalem, ikariyo kaniak, a no masarakanyo ti ay-ayatek, ibagayo kenkuana a masakitak gapu iti ayat.”
Song of Songs	5	9	“Kalibnosan kadagiti babbai, ania kadi ti nakaidumaan ti ay-ayatem kadagiti kaaduan? Ania la unay aya ti nakaskasdaaw kenkuana, ta masapul nga agkarikami kenka?”
Song of Songs	5	10	“Nataer ken napigsa ti kaayan-ayatko naiduma kadagiti pinulloribu.
Song of Songs	5	11	Nalinis ken pugot ti rupana, nangisit a kas iti wak ti kulot a buokna.
Song of Songs	5	12	Napintas dagiti matana kas kadagiti kalapati iti asideg ti agay-ayus a waig, kalkalapati a nadigos iti gatas, ken sitatakder iti abay ti ubbog.
Song of Songs	5	13	Dagiti pingpingna arigda napintas a hardin a napno iti mula ken bangbanglo. Kasla lirio dagiti bibigna a nababasa iti mirra.
Song of Songs	5	14	Nasippukel dagiti takkiagna, ket nakasingsing iti adda batona. Nalinis ti bagina a kas iti marfil a napattokan iti safiro.
Song of Songs	5	15	Kasla adigi nga alabastro dagiti sakana, a naisaad iti balitok. Nadaeg a kas iti Bantay Libano, a namulaan iti nalalayog a sedro.
Song of Songs	5	16	Nasam-it nga agkan ti ngiwatna, mabatombalaniak iti amin nga adda kenkuana. Kastoy ti kayarigan ti ay-ayatek, babbai iti Jerusalem.”
Song of Songs	6	1	“Kaimnasan kadagiti babbai, napanan kadi ti patpatgem? Ibagam kadakami ti nagturonganna, ta tulongandaka a mangbirok kenkuana.”
Song of Songs	6	2	“Napan ti kaayan-ayatko iti hardinna a pagtubtuboan dagiti kayo a balsamo. Ipapaarabna ti arbanna iti minuyongan ken agketkettel kadagiti lirio.
Song of Songs	6	3	Kukuak ti kaayan-ayatko ket kukuanak met; pagarabenna ti arbanna iti kalirioan.”
Song of Songs	6	4	“Ay-ayatek, napintaska a kas iti Jerusalem; nalibnoska a kas iti siudad ti Tirsa; makakayawka a kas kadakuada.
Song of Songs	6	5	Dimo iperreng dagita matam kaniak, ta makayawan toy riknak. Agsalsala ti buokmo a kas iti arban ti kalding a sumalsalog kadagiti turod ti Galaad.
Song of Songs	6	6	Napupudaw dagiti ngipenmo a kas kadagiti kaddigos a karnero. Awan ti naikkat kadakuada ket napintas ti panagbabatogda.
Song of Songs	6	7	Agraniag dagiti pingpingmo a naabbongan iti belom.
Song of Songs	6	8	Addaan ti ari iti innem a pulo a reyna, ken walopulo a kamalala, ken babbalasang a di mabilang.
Song of Songs	6	9	Ngem bugbugtong ti ay-ayatek, napintas a kalapati ti kayariganna. Kakaisuna nga anak ni inana, ket idumduma ti nangipasngay kenkuana. Kitkitaen amin a babbai ket raemenda; ikankanta dagiti reyna ken kamalala ti panagdaydayawda.
Song of Songs	6	10	“Siasino daytoy pumalpalludip a kas iti parbangon? Napintas, naraniag; makapurar a kas iti init wenno bulan Nakaskasdaaw a kas armada nga addaan kadagiti bandera.
Song of Songs	6	11	Simmalogak iti kaalmendrasan tapno kitaek dagiti nalangto a mula iti tanap; tapno kitaek no naguggoten dagiti ubas ken nagsabongen dagiti granada.
Song of Songs	6	12	Agtigtigergerak, pinaggagarnak iti ayat a kas iti panaggagar ti maingel a mapan makigubat.”
Song of Songs	6	13	“Agsalaka, agsalaka, balasang a Sulamita; wen, agsalaka tapno buyaendaka.” “Apay a kayatyo a buyaen ti Sulamita, a kas iti sala iti nagbaetan ti dua nga armada?”
Song of Songs	7	1	“Nagpintasen dagita saka a nakasandalia, O nadayag a babai! Kasla sinukog ti nalaing nga eskultor dagiti nasippukel a luppom.
Song of Songs	7	2	Ti pusegmo kasla nagbukel a malukong a di maibusan iti nalaokan nga arak. Mayarig iti nabettek a trigo ti siketmo a nalikmut iti lirio.
Song of Songs	7	3	Kasla singin nga ugsa dagiti susom, kasda la dua a kigaw.
Song of Songs	7	4	Kasla torre a marfil ti tengngedmo. Dagiti matam kas libtong ti Hesbon, iti asideg ti ruangan ti siudad a naindaklan. Natundiris ti agongmo, kas torre ti Libano a mangtantannawag iti Damasco.
Song of Songs	7	5	Natangig ti ulom a kas iti Bantay Carmel. Napintas ti nasallapid a buokmo a kas iti kapintasan a nalabaga a lupot; kayawan ti pintasna ti maysa nga ari.
Song of Songs	7	6	“Nagpintaska ketdin, biagko, anian a pusaksak; nagimnasen ti ragsak nga ipalak-ammo kaniak.
Song of Songs	7	7	Napintas ti lung-aymo a kas iti kayo ti palma, ket dagiti susom kasdala sinar-ay a bungana.
Song of Songs	7	8	Uliekto ti kayo a palma ket purosek dagiti bungana. Raay ti ubas dagiti susom iti panagkitak, ti sang-awmo kasla ayamuom ti mansanas.
Song of Songs	7	9	ket dagiti agekmo kas iti kaimasan nga arak.” “Agayus koma ti arak iti kaayan-ayatko ket agayus kadagiti bibig ken ngipenna.
Song of Songs	7	10	Kukuanak ti kaayan-ayatko ket tarigagayannak.
Song of Songs	7	11	Umayka, biagko, inta idiay away ket umianta kadagiti kataltalonan.
Song of Songs	7	12	Agriingtanto a masapa ket kitaenta dagiti ubas; kitaentanto no agsaringit wenno agsabongdan. Kitaentanto no agsabongen dagiti granada. Sadiay, itedkonto toy ayatko kenka.
Song of Songs	7	13	Masay-upmo ti ayamuom ti mandragoras, adda iti ridawta dagiti bunga nga agkakaimas. Biagko, iduldulinko a para kenka dagiti daan ken baro a bunga.
Song of Songs	8	1	“Apay a dika nagbalin a kabsatko? Pinasusonaka koma ti inak, inaywanannaka, tapno awan agdildillaw no agkanka, no masabatka iti kalsada.
Song of Songs	8	2	Yawidka koma iti balay ti inak ket isuronak nga agayat. Ikkanka koma iti nalaokan nga arak, ti arak a nagtaud iti granada a mulak.
Song of Songs	8	3	“Agpungpunganak iti kannigid a takkiagmo, ket lalailoennak ti kannawanmo.
Song of Songs	8	4	Ikariyo kaniak, babbai iti Jerusalem, a diyo singsingaen ti ayatmi.”
Song of Songs	8	5	“Siasino daytoy sumungad nga aggapu iti let-ang nga agkibkibinda iti ay-ayatenna?” “Riniingka iti sirok ti mansanas, iti lugar a nakaipasngayam.
Song of Songs	8	6	Siak laeng ti ayatem, siak laeng ti arakupem. Nabileg ti ayat a kas iti patay; naranggas ti imon a kas iti tanem. Rumasuk a kas sumgiab nga apuy, ket gumil-ayab a kas iti nadawel nga uram.
Song of Songs	8	7	Saan a masebseban ti adu a danum, ket awan ti layus a makaiddep. Ngem no adda agpanggep a gumatang iti ayat, pannakaumsinto laeng ti inna maragpat.”
Song of Songs	8	8	“Adda kabsatmi nga ubing a babai, babassit pay la dagiti susona. Anianto ti ipaaymi iti kabsatmi inton adda barito nga agarem kenkuana?
Song of Songs	8	9	No maysa a bakud ti kabsatmi, ibangonanmi iti pirak a torre a salaknibna. No maysa a ruangan, pakalupkopanmi iti sedro.”
Song of Songs	8	10	“Maysaak a bakud ket dagiti susok ti torrena. Ammo unay ti kaayan-ayatko a natalged ti salaknibko ket awan pakaan-anoak.”
Song of Songs	8	11	“Adda kaubasan ni Solomon iti lugar a managan Baal Hamon. Adda dagiti mannalon a nangipaabanganna; tunggal maysa sangaribu a bagi ti pirak ti ibayadna.
Song of Songs	8	12	Adda met bukodko a kaubasan. Solomon, kukuam ti rinibu a pirakmo, ket maibingayan dagiti mannalon iti sagdudua a gasutda.
Song of Songs	8	13	Denggek man ti timekmo manipud iti hardin, ayatko, Dagiti kakaduak aggagarda a makangngeg kenka.”
Song of Songs	8	14	“Biagko, darasem ti umay kaniak. Agtarayka a kas iti ugsa, iti kabambantayan a napno iti nabanglo a mulmula.”
Ruth	1	1	Idi panawen a panagturay dagiti ukom iti Israel, adda bisin a nagsaknap iti pagilian. Iti kasta, napan nagnaed idiay Moab iti apagbiit a tiempo ti maysa a lalaki a taga-Betlehem idiay Juda. Inkuyogna ti asawana ken dagiti dua a lallaki nga annakna.
Ruth	1	2	Elimelec ti nagan ti lalaki, Noemi ti nagan ti asawana, ket Mahalon ken Kilion dagiti annakda. Nagtaudda iti kapuonan ni Efrata.
Ruth	1	3	Kabayatan ti kaaddada idiay Moab, natay ni Elimelec ket naulila ni Noemi ken dagiti dua nga annakna.
Ruth	1	4	Nangasawa dagiti annakna kadagiti Moabita. Orfa ti nagan ti maysa, Ruth ti sabali. Kalpasan ti dandani sangapulo a tawen a panagnaedda sadiay,
Ruth	1	5	natay da Mahalon ken Kilion. Nabalo ni Noemi ket natay met dagiti dua nga annakna.
Ruth	1	6	Nadamag ni Noemi a pinaraburan ni Yahweh dagiti tattaona iti nawadwad nga apit. Iti kasta, nagsagana a pumanaw iti Moab agraman dagiti manugangna.
Ruth	1	7	Nagdaliasatda nga agsubli idiay Juda ngem iti dalan,
Ruth	1	8	kinuna ni Noemi kadagiti manugangna, “Agsublikayon ket makipagnaedkayo kadagiti innayo. No kasano ti kinaimbagyo kaniak ken kadagiti pimmusay nga annakko, kasta koma met ti kinaimbag ti Apo kadakayo.
Ruth	1	9	Ipalubosna koma a maasawaankayo manen ket maaddaankayo iti baro a familia.” Inagkan ni Noemi dagiti manugangna a kas pammakadana ngem nagsangitda iti napigsa.
Ruth	1	10	Kinunada kenkuana, “Saan! Sumurotkami kenka nga agsubli kadagiti kailiam.”
Ruth	1	11	“Annakko, masapul nga agsublikayo,” insungbat ni Noemi. “Apay a kayatyo ti sumurot kaniak? Makaanakak pay aya iti mangasawa kadakayo?
Ruth	1	12	Agawidkayon kadagiti balbalayyo, ta baketakon a makiasawa manen. Uray pay no kunak nga adda namnamak ket makiasawaak ita a rabii tapno aganakak,
Ruth	1	13	makauraykayo kadi agingga a makadakkel dagiti annakko? Daytoy kadi ti makalapped iti pannakiasawayo iti sabali? Annakko, ammoyo a narigat a mapasamak dayta. Binaybay-annak ti Apo , ket maasianak kadakayo.”
Ruth	1	14	Nagsangit manen dagiti manugang ni Noemi. Kalpasanna, inagkan ni Orfa ti katuganganna sa nagpakada, ket nagawid. Ngem saan a pinanawan ni Ruth ti katuganganna.
Ruth	1	15	Kinuna ni Noemi kenkuana, “Ruth, kitaem, nagsublin ti abiratmo kadagiti kailianna ken iti didiosenna. Agawidka metten.”
Ruth	1	16	Ngem insungbat ni Ruth, “Diyo koma kiddawen a panawankayo. Palubosandak koma a sumurot kadakayo. Umayak iti sadinoman a papananyo. Agnaedak iti sadinoman a pagnaedanyo. Kailiak metten dagiti kailianyo, ket ti Diosyo isu metten ti Diosko.
Ruth	1	17	Iti sadinoman a pakatayanyo, sadiayto metten ti pakatayak ken pakaitanemak. Dusaennak koma ti Dios no ipalubosko ti aniaman a banag a mamagsina kadatayo malaksid ken ni patay.”
Ruth	1	18	Idi makita ni Noemi a natibker ti pangngeddeng ni Ruth, saanen a nagtagtagari.
Ruth	1	19	Intuloyda ti nagbiahe agingga a nakadanonda idiay Betlehem. Idi sumangpetda, nasdaaw ti amin. Sinaludsod dagiti babbai, “Pudno kadi a sika ni Noemi?”
Ruth	1	20	Kinunana, “Didak awagan iti Noemi. Awagandak iti Mara, ta pinarigatnak ti Dios a Mannakabalin-amin.
Ruth	1	21	Narang-ayak idi pumanawak ditoy, ngem ita, ima-imaak nga insubli ti Apo . Apay nga awagandak iti Noemi idinto a dinidigra ken pinarigatnak ti Apo a Mannakabalin-amin?”
Ruth	1	22	Kastoy ti napasamak idi nagsubli ni Noemi idiay Betlehem manipud Moab. Kaduana ni Ruth, ti Moabita a manugangna. Mangrugin ti panagani iti sebada idi sumangpetda idiay Betlehem.
Ruth	2	1	Adda idi kabagian ni Noemi iti partido daydi Elimelec nga asawana. Isu ni Boaz, maysa a baknang ken mararaem a tao.
Ruth	2	2	Iti maysa nga aldaw, kinuna ni Ruth ken ni Noemi, “Innak idiay taltalon ket agtudtodak kadagiti dawa a mabati dagiti agan-ani. Agyanak iti likudan ti siasinoman a mangipalubos nga agtudtodak iti dawa a mabati.” “Inka, a, anakko,” insungbat ni Noemi.
Ruth	2	3	Iti kasta, napan ni Ruth iti taltalon, ket nagtudtod kadagiti dawa a malabsan dagiti agan-ani. Nairana nga iti talon ni Boaz a kabagian ni Elimelec ti napananna.
Ruth	2	4	Iti saan a mabayag, simmangpet ni Boaz a naggapu idiay Betlehem. Kinablaawanna dagiti agan-ani, “Adda koma kadakayo ti Apo .” “Kasta met koma kenka,” insungbatda.
Ruth	2	5	Idi makita ni Boaz ni Ruth, sinaludsodna iti pangulo dagiti agan-ani, “Siasino dayta a balasang?”
Ruth	2	6	“Isu ti ganggannaet a babai a kinakuyog ni Noemi a naggapu idiay Moab,” insungbat ti lalaki.
Ruth	2	7	“Impakpakaasina a palubosak a sumaruno kadagiti agan-ani tapno agtudtod kadagiti dawa. Manipud pay la itay bigat nga agtudtudtod, ket ita la nga aglinong tapno aginanat' biit.”
Ruth	2	8	Iti kasta, kinuna ni Boaz ken ni Ruth, “Denggem ti balakadko kenka. Dika mapmapan agtudtod iti sabali a talon. Ditoy laengen ti pagtudtodam iti dawa. Agyankan ditoy ket makipagtrabahoka kadagiti babbai.
Ruth	2	9	Siputam no sadino ti paganianda, ket sumurotka kadakuada. Binilinko dagiti tattaok a didaka an-anoen. No mawawka, inka latta uminum kadagiti karamba a sinakdoanda.”
Ruth	2	10	Nagrukob a nagdayaw ni Ruth sana kinuna ken ni Boaz, “Naimbagkayo unay kaniak idinto a maysaak laeng a ganggannaet.”
Ruth	2	11	Simmungbat ni Boaz, “Nadamagko dagiti amin nga impaaymo ken ni Noemi a katugangam manipud natay ti asawam. Ammok a pinanawam dagiti nagannak kenka ken ti ilim tapno umayka makipagnaed kadagiti tattao a dimo am-ammo.
Ruth	2	12	Gunggonaannaka koma ti Apo gapu iti inaramidmo. Wen, naan-anay koma ti gunggonam nga ited ti Apo a Dios ti Israel, isu a nagkamangam!”
Ruth	2	13	Kinuna ni Ruth, “Naimbagkayo unay kaniak, apo. Nakagin-awaak iti naanus a panagsaoyo kaniak, nupay no saanak a maipada iti maysa kadagiti adipenyo a babbai.”
Ruth	2	14	Iti tiempo ti pannangan, kinuna ni Boaz ken ni Ruth, “Umayka mangala iti tinapay ket isawsawmo iti arak.” Iti kasta, nakilanglang ni Ruth kadagiti agan-ani, ket inikkan ni Boaz iti pilipig. Nangan ni Ruth agingga a nabsog. Adda pay natedda iti taraon a naited kenkuana.
Ruth	2	15	Idi mapan manen agtudtod ni Ruth kadagiti nalabsan a dawa, binilin ni Boaz dagiti agan-ani, “Palubosanyo nga agtudtod uray iti asideg dagiti binettek. Diyo singsingaen.
Ruth	2	16	Aguyoskayo ketdi kadagiti dawa iti binettek ket iwarayo tapno adda tudtodenna. Diyo dildillawen.”
Ruth	2	17	Nagtudtod ni Ruth agingga iti sumipnget. Idi mairikna amin, aganay a maysa nga efa ti sebada ti dagsenna.
Ruth	2	18	Inyawidna ti irik ket impakitana iti katuganganna ti naurnongna. Intedna pay ken ni Noemi ti natda iti taraon a naited kenkuana.
Ruth	2	19	Sinaludsod ni Noemi, “Sadino ti napanmo nagtudtodan ita nga aldaw? Akintalon ti napanmo nagtudtodan? Bendisionan koma ti Dios ti tao a nangngaasi kenka.” Imbaga ni Ruth ken ni Noemi a napan nagtudtod iti talon ti maysa a lalaki nga agnagan iti Boaz.
Ruth	2	20	Kinuna ni Noemi kenkuana, “Bendisionan koma ti Apo dayta a tao! Tungpalen ti Apo dagiti karina kadagiti sibibiag man wenno natay.” Intuloyna, “Asideg a kabagiantayo dayta a tao, maysa kadagiti adda pagrebbenganna a mangaywan kadata.”
Ruth	2	21	Kalpasanna, kinuna ni Ruth, “Malaksid kadagiti impaayna kaniak, kinunana pay nga itultuloyko ti agtudtod agingga a malpas ti ani.”
Ruth	2	22	“Wen, anakko,” insungbat ni Noemi, “nasaysayaat no makipaganika kadagiti babbai iti talon ni Boaz. Amangan no adda mangdangran kenka no mapanka iti talon ti sabali a tao.”
Ruth	2	23	Iti kasta, nakiani ni Ruth kadakuada, ket nagtudtod kadagiti dawa agingga a naani amin a sebada ken trigo. Intuloyna ti nakipagnaed iti katuganganna.
Ruth	3	1	Iti maysa nga aldaw, kinuna ni Noemi ken ni Ruth, “Masapul nga ibirokanka iti asawam, tapno adda met bukodmo a taeng.
Ruth	3	2	Laglagipem a kabagianta ni Boaz. Isu ti among dagidi babbai a kinaduam a nagani iti talonna. Denggem ti ibagak. Agpairik ni Boaz iti sebada inton rabii.
Ruth	3	3	Agdigoska, agbangbangloka ket ikawesmo ti kapintasan a pagan-anaymo saka mapan iti pagpairikanna. Ngem dimo ipadpadlaw ken ni Boaz ti kaaddam agingga a malpas a mangan ken uminum.
Ruth	3	4	Siputam a naimbag no sadino ti pagturoganna. Inton namnamaem a nakaturogen, mapanka iti ayanna, ilukaismo ti ulesna, ket agiddaka iti sakaananna. Ibagananto ti rumbeng nga aramidem.”
Ruth	3	5	“Aramidek amin nga ibalakadyo,” insungbat ni Ruth.
Ruth	3	6	Napan ni Ruth iti pagirikan ket inaramidna amin nga imbilin ti katuganganna.
Ruth	3	7	Kalpasan ti pannangan ken panaginum ni Boaz, mayat ti riknana. Napan naturog iti pempen ti sebada. Nagin-inayad nga immasideg ni Ruth ket ingngatona ti ules sa nagidda iti sakaanan ni Boaz.
Ruth	3	8	Idi makariing ni Boaz, nagballikid, ket nasdaaw a nakakita iti maysa a babai nga agid-idda iti sakaananna.
Ruth	3	9	“Siasinoka?” sinaludsod ni Boaz. “Siak ni Ruth nga adipenmo, apo,” insungbatna. “Gapu ta asideg a kabagianka, adda kalintegam a mangasawa kaniak.”
Ruth	3	10	“Bendisionannaka koma ti Apo ,” kinuna ni Boaz. “Iti daytoy nga inaramidmo, dakdakkel nga adayo ti panangipakitam iti kinapudnom kadakami nga agkakabagian ngem ti inaramidmo iti katugangam. Ngamin, dika nagsapul iti agtutubo, nabaknang man wenno napanglaw.
Ruth	3	11	Dika agdanag, Ruth. Ammo dagiti amin nga umili a naimbagka a babai. Aramidek amin a dawatem.
Ruth	3	12	Pudno nga asideg ti panagkabagianta, ngem adda lalaki nga as-asideg a kabagiam ngem siak.
Ruth	3	13	Maturogkan, ket inton bigat, ammoenta no kayatna nga isu ti mangaywan kenka. No kayatna, naimbag. Ngem no saan, isapatak iti nagan ti Dios a sibibiag a siak ti mangaywan kenka. Ita, maturogkan agingga iti agsapa.”
Ruth	3	14	Naturog ngarud ni Ruth iti sakaanan ni Boaz agingga iti agsapa, ngem bimmangon sakbay nga aglawag ta kayat ni Boaz nga awan ti makaammo a naturog sadiay.
Ruth	3	15	Kinuna ni Boaz kenkuana, “Uksobem ta kagaymo ket yaplagmo ditoy.” Inikkat ni Ruth ti kagayna, ket binukbokan ni Boaz iti dandani 23 a kilo ti sebada sana tinulongan nga impasusuon kenkuana. Nagawid,
Ruth	3	16	ket napan ken ni katuganganna. “Kumusta ti napanam, anakko?” sinaludsod ni Noemi. Imbaga ni Ruth kenkuana ti amin nga inaramid ni Boaz.
Ruth	3	17	Kinunana pay, “Imbagana kaniak a saan a mabalin nga agawidak nga ima-ima, isut' gapuna nga intedna kaniak dagitoy a sebada.”
Ruth	3	18	Kinuna ni Noemi kenkuana, “Agan-anuska, Ruth, agingga a maammoam ti pagbanagan daytoy. Saan nga agtalna ni Boaz ita nga aldaw agingga a marisutna daytoy.”
Ruth	4	1	Napan ni Boaz iti ruangan ti siudad, iti disso a masansan a pagtitiponan dagiti tattao, ket nagtugaw sadiay. Iti saan a nabayag, limmabas ti lalaki a kaasitgan a kabagian ni Elimelec, ti lalaki nga imbaga ni Boaz ken ni Ruth. Inayabanna sana kinuna, “Kabagian, mabiit laeng! Agtugawka.” Iti kasta, immasideg ti lalaki ket nagtugaw iti abay ni Boaz.
Ruth	4	2	Kalpasanna, nangayab ni Boaz iti sangapulo kadagiti papangulo ti ili ket pinagtugawna ida iti yanda. Idi nakatugawdan,
Ruth	4	3	kinunana iti kabagianna, “Ita ta nagsublin ni Noemi manipud Moab, kayatnan nga ilako ti talon daydi Elimelec a kabagianta.
Ruth	4	4	Napanunotko a masapul a maammoam daytoy. Ita ngarud, no kayatmo, gatangem ti talon iti imatang dagitoy papangulo nga adda a situtugaw ditoy. Ngem no dimo kayat, ibagam, ta dakdakkel ti kalintegam a gumatang ngem siak.” “Gatangek ti talon,” insungbat ti lalaki.
Ruth	4	5	“Ngarud, no gatangem ti talon ken ni Noemi,” kinuna ni Boaz, “asawaem met ni Ruth, ti balo a taga-Moab, tapno agtalinaed ti talon a kukua ti familia daydi natay a kabagianta.”
Ruth	4	6	Simmungbat ti lalaki, “No kasta ngarud, bay-akon ti kalintegak a manggatang iti talon, ta kaipapananna a dinto tawiden dagiti annakko. Sika laengen ti gumatang.”
Ruth	4	7	Kastoy idi ti ugali dagiti Israelita: No gumatang wenno makisinnukatda iti sanikua, uksoten ti naglako ti sapatosna sana ited iti gumatang a mangipakita iti pannakarisut ti nagtulaganda.
Ruth	4	8	Iti kasta, apaman nga imbaga ti lalaki a ni laengen Boaz ti gumatang iti talon, inuksotna ti sapatosna sana inted ken ni Boaz.
Ruth	4	9	Kinuna ni Boaz kadagiti papangulo ken kadagiti amin nga adda sadiay, “Ita nga aldaw, dakayo ti saksi a ginatangko ken ni Noemi ti amin a sanikua da Elimelec, Kilion ken Mahalon nga annakna.
Ruth	4	10	Maysa pay, asawaek ni Ruth a Moabita, ti asawa daydi Mahalon, tapno agtalinaed ti sanikua iti familia daydi natay. Iti kasta, saan a mapukaw ti kaputotanna kadagiti tattaona ken iti pagilianna. Dakayo ti saksi iti daytoy ita nga aldaw.”
Ruth	4	11	Kinuna dagiti papangulo ken dagiti dadduma nga adda sadiay, “Wen, dakami ti saksi. Sapay koma ta bendisionan ti Apo daytoy a babai, kas kada Raquel ken Lea a nangted iti adu nga annak ken ni Jacob. Rumang-ayka koma iti kapuonan ni Efrata, ket agdinamagka koma ditoy Betlehem.
Ruth	4	12	Sapay koma ta dagiti annak nga ited ti Apo kadakayo iti daytoy a babai pagbalinenda ti familiayo a kas iti familia ni Perez nga anak da Juda ken Tamar.”
Ruth	4	13	Inasawa ngarud ni Boaz ni Ruth ket inyawidna. Pinaraburan ida ni Yahweh iti anak a lalaki.
Ruth	4	14	Kinuna dagiti babbai ken ni Noemi, “Madaydayaw koma ti Apo ! Ita nga aldaw, inikkannaka iti apoko a mangaywan kenka. Sapay koma ta agbalinto a nalatak ti ubing iti Israel!
Ruth	4	15	Ipatpategnaka ti manugangmo. Ad-adu ti inaramidna kenka ngem ti pito a lallaki nga annak. Ita, inikkannaka iti apoko a mangted iti baro a biag kenka ken mangted iti talged iti kinabaketmo.”
Ruth	4	16	Inubba ken inarakup ni Noemi ti ubing, ket inaywananna.
Ruth	4	17	Obed ti impanagan dagiti babbai iti ubing. Kinunada kadagiti amin a tao, “Naipasngay ti maysa a lalaki iti familia ni Noemi!” Isu ti ama ni Jesse nga ama ni David.
Ruth	4	18-22	Daytoy ti kapuonan ni David manipud ken ni Perez: Perez, Hezron, Ram, Aminadab, Naason, Salmon, Boaz, Obed, Jesse, David.
Romans	1	1	Siak ni Pablo. Maysaak nga adipen ni Cristo Jesus ken apostol a pinili ken inayaban ti Dios a mangikasaba iti Naimbag a Damagna.
Romans	1	2	Nabayagen nga inkari ti Dios daytoy Naimbag a Damag a nailanad kadagiti Nasantoan a Sursurat. Inaramatna dagiti profeta a nangipakaammo iti daytoy.
Romans	1	3	Daytoy Naimbag a Damag isu ti maipapan iti Anakna, ni Apotayo a Jesu-Cristo. No maipa-pan iti kinataona, nagtaud iti kaputotan ni David;
Romans	1	4	no maipapan iti panagtaudna iti Dios ken kinasantona, naipakita babaen iti naindaklan a pannakabalin nga isu ti Anak ti Dios gapu iti panagungarna.
Romans	1	5	Gapu kenkuana, inted ti Dios kaniak ti gunda-way nga agbalin nga apostol iti nagan ni Cristo, tapno idalanko amin a tattao a mamati ken agtulnog.
Romans	1	6	Nairamankayo dita Roma nga inayaban ti Dios tapno agbalinkayo a kukua ni Jesu-Cristo.
Romans	1	7	Daytoy ti gapuna a nagsuratak kadakay amin nga adda dita Roma, dakayo nga ay-ayaten ken inayaban ti Dios nga agbalin a tattaona. Sapay koma ta parabur ken talna ti ited kadakayo ti Dios nga Amatayo ken ni Apo Jesu-Cristo.
Romans	1	8	Umuna unay, agyamanak iti Diosko babaen ken ni Jesu-Cristo para kadakayo amin. Agdindinamag ngamin ti maipapan iti pammatiyo iti entero a lubong.
Romans	1	9	Masaksian ti Dios a pudno ti ibagbagak; wen, ti Dios a pagserserbiak iti amin a pusok babaen iti panangikaskasabak iti Naimbag a Damag maipapan iti Anakna. Ammo ti Dios a kanayon a silalagipak kadakayo
Romans	1	10	tunggal agkararagak. Idawdawatko iti Dios a no pagayatanna, mabalinko met laengen ti bumisita kadakayo.
Romans	1	11	Ta mailiwak unay a kumita kadakayo tapno ibingayankay iti naespirituan a bendision a mangpapigsa kadakayo.
Romans	1	12	Kayatko a sawen nga agtitinnulongtayo: matulongankayo babaen iti pammatik ket matulongandak met babaen iti pammatiyo.
Romans	1	13	Kakabsat, kayatko a maammoanyo koma a namin-adun a pinanggepko ti sumarungkar kadakayo ngem adda latta makalapped kaniak. Tarigagayak ngamin nga adda met koma mapasurotko kadakayo a kas iti kaadda dagiti Hentil a napasurotkon.
Romans	1	14	Adda rebbengek kadagiti amin a tattao, Griego man wenno ganggannaet, kadagiti addaan adal wenno awanan.
Romans	1	15	Isut' gapuna nga aggagarak a mangikasaba iti Naimbag a Damag kadakayo met nga agnaed dita Roma.
Romans	1	16	Naan-anay ti panagtalekko iti ebanghelio ta isut' pannakabalin ti Dios a mangisalakan kadagiti amin a mamati, umuna kadagiti Judio kasta met kadagiti Hentil.
Romans	1	17	Ta ipakaammo ti ebanghelio a ti panangpalinteg ti Dios iti tao mangrugi iti pammati ket agpatingga iti pammati. Kas kuna ti Nasantoan a Surat: “Agbiagto ti pinalinteg ti Dios babaen iti pammati.”
Romans	1	18	Manipud langit, impakaammo ti Dios no kasano nga ukomenna dagiti tattao gapu iti amin a basol ken kinadakes nga inaramidda. Gapu iti kinadakesda, lappedanda ti pannakaipakaammo ti pudno.
Romans	1	19	Dusaen ida ti Dios ta nalawag kadakuada dagiti mabalin nga ammoen maipapan iti Dios, ta ti Dios met laeng ti nangilawlawag kadakuada.
Romans	1	20	Manipud pay idi pinarsua ti Dios daytoy lubong, ti agnanayon a pannakabalin ken kinadiosna, uray saan a makita, mabigbig ken nalawag a makita babaen kadagiti gapuananna. Isut' gapuna a pulos nga awan ti mabalinda a pagpambar.
Romans	1	21	Ammoda ti Dios, ngem dida agdayaw wenno agyaman kenkuana kas maiparbeng. Nagbalin ketdi nga ubbaw ti panagpampanunotda ket sipnget ti linaon dagiti isipda.
Romans	1	22	Kunkunada a mamasiribda, ngem maagda met.
Romans	1	23	Saanda nga agdaydayaw iti Dios a di matay, ngem agdaydayawda ketdi kadagiti ladawan ti tao a matay wenno tumatayab wenno ayup wenno agkarkarayam a parsua.
Romans	1	24	Gapu iti kasta a kinamaagda, binaybay-an ti Dios ida nga agaramid kadagiti narugit a tarigagay ti pusoda, ket nakababain ti ar-aramidenda iti maysa ken maysa.
Romans	1	25	Tinallikudanda ti kinapudno maipapan iti Dios ket patienda ti kinaulbod. Agdayaw ken agserbida kadagiti pinarsua ti Dios a saan ketdi nga iti mismo a Namarsua a rumbeng a daydayawen iti agnanayon! Amen.
Romans	1	26	Daytoy ti gapuna a binaybay-an ti Dios ida kadagiti nakababain a kinaderrep. Uray ti babai, saanen a makikaidda iti lalaki. Ti laengen padana a babai ti kaiddaenna.
Romans	1	27	Kasta met ti lalaki. Ti laengen padana a lalaki ti kaiddaenna ket sumgedda iti kinaderrep. Nakababain ti ar-aramidenda iti maysa ken maysa. Isut' gapuna a madusada a kas kaikarianda gapu iti dakes nga aramidda.
Romans	1	28	Agsipud ta di bigbigen dagita a tattao ti kinapudno maipapan iti Dios, binaybay-an ida ti Dios nga agpanunot iti dakes ken agaramid kadagiti saan a maiparbeng.
Romans	1	29	Napnoda iti amin a kita ti kinadakes, kinaagum, ken bisio. Naapalda, mammapatayda, mannakiapada, naulbodda ken managparpardayada. Manarsaritada.
Romans	1	30	Agpipinnadakesda. Kagurada ti Dios. Natangsit, napalangguad ken napasindayagda. Nalaingda nga agpanunot iti ad-adu pay a wagas ti kinadakes. Sukirenda dagiti nagannak kadakuada.
Romans	1	31	Awan babainda. Dida tungpalen dagiti karida, ket awan asi wenno panangay-ayda kadagiti sabsabali.
Romans	1	32	Ammoda a kuna ti linteg ti Dios a rumbeng a mapapatay ti kasta ti panagbiagna. Ngem aramidenda latta dagitoy ket abuloyanda pay dagiti agaramid kadagitoy a kinadakes.
Romans	10	1	Kakabsatko, tarigagayak iti amin a pusok a maisalakan koma dagiti kadaraak! Nasged ti panangidawdawatko kadakuada iti Dios!
Romans	10	2	Mabalinko a paneknekan a napasnekda unay nga agserbi iti Dios. Ngem saan a nainsiriban ti kinapasnekda.
Romans	10	3	Dida ammo no kasano ti panangpalinteg ti Dios kadagiti tattao. Pinadasda a gun-oden ti bukodda a pannakapalinteg, ket iti kasta, linaksidda ti wagas ti Dios a panangpalinteg kadagiti tattao.
Romans	10	4	Ta ni Cristo ti pagpatinggaan ti Linteg, tapno ti amin a mamati agbalin a nalinteg iti sangoanan ti Dios.
Romans	10	5	Kastoy ti insurat ni Moises maipapan iti pannakapalinteg ti tao iti sangoanan ti Dios babaen iti panagtungpalna iti Linteg: “Ti siasinoman nga agtungpal iti bilin ti Linteg, agbiagto iti Linteg.”
Romans	10	6	Ngem kastoy ti masao maipapan iti pannakapalinteg babaen iti pammati: “Dimo kunkuna, ‘Siasinonto ti umuli sadi langit?’” (Kayatna a sawen, ti mapan mangyulog ken ni Cristo.)
Romans	10	7	“Dimo met saludsoden iti bagim, ‘Siasinonto ti umulog iti lubong nga adda iti baba?’” (Kayatna a sawen, ti mapan mangyuli ken ni Cristo nga aggapu kadagiti natay.)
Romans	10	8	Masao ti kastoy: “Asideg kenka ti sao ti Dios, iti bibigmo ken iti pusom”—kayatna a sawen, ti mensahe ti pammati nga ikaskasabami.
Romans	10	9	Ta no babaen iti panagsao, ipaduyakyakmo ni Jesus nga isu ti Apo, ket patiem iti pusom a pinagungar ti Dios, maisalakankanto.
Romans	10	10	Ta babaen iti puso, mamatitayo, ket mapalintegtayo iti Dios. Babaen iti bibig, agipaduyakyaktayo, ket maisalakantayo.
Romans	10	11	Kuna ti Nasantoan a Surat, “Dinto maibabain ti siasinoman a mamati kenkuana.”
Romans	10	12	Mairaman amin a tattao iti daytoy, agsipud ta awan ti pakaigiddiatan dagiti Judio kadagiti Hentil. Ti Dios met laeng ti Apo ti isuamin, ket bendisionanna a sibubuslon ti amin nga umawag kenkuana.
Romans	10	13	Kas kuna ti Nasantoan a Surat, “Maisalakan ti siasinoman nga agpatulong iti Apo.”
Romans	10	14	Ngem kasano nga agpatulongda, no dida mamati kenkuana? Kasano a mamatida no dida mangngeg ti mensahe? Kasano a mangngegda no di maipakaammo ti mensahe?
Romans	10	15	Kasano a maiwaragawag ti mensahe, no saan a maibaon dagiti mangasaba? Kas kuna ti Nasantoan a Surat, “Nagsayaat ketdin ti yaay dagiti mangyeg iti naimbag a damag!”
Romans	10	16	Ngem saan nga amin a tattao ket inawatda ti Naimbag a Damag. Ta kinuna ni Isaias, “Apo, siasino ti namati iti inkasabami?”
Romans	10	17	Ngarud, umay ti pammati babaen iti panagdengngeg iti mensahe, ket umay ti mensahe babaen iti pannakaikasaba ni Cristo.
Romans	10	18	Ngem saludsodek man: Pudno kadi a dida nangngeg ti mensahe? Kinapudnona, nangngegda ta kas kuna ti Nasantoan a Surat: “Nagsaknap ti timekda iti entero a lubong, Dimmanon ti saoda iti pungto ti daga.”
Romans	10	19	Saludsodek man pay: Saan kadi a naawatan dagiti Israelita? Ni Moises met laeng ti umuna a sumungbat: “Pagimonenkayto kadagiti tattao a saan a pudno a nasion; Pagpungtotenkayto iti nasion a maag dagiti tattaona.”
Romans	10	20	Naturtured pay ni Isaias idi kunana, “Nasarakandak dagiti saan a mangsapsapul kaniak, nagparangak kadagiti saan a mangbirbirok kaniak.”
Romans	10	21	Ngem no maipapan iti Israel, kunana, “Agmalmalem nga igay-atko ti imak a mangawis nga agsubli kadagiti managlabsing ken nasukir a tattao.”
Romans	11	1	Saludsodek ngarud: Linaksid kadi ti Dios dagiti tattaona? Saan! Siak a mismo, Israelitaak. Nagtaudak iti kaputotan ni Abraham. Kamkamengak iti tribu ni Benjamin.
Romans	11	2	Saan a linaksid ti Dios dagiti tattao a pinilina manipud idi damo. Ammoyo ti paset ti Nasantoan a Surat a nakailanadan ti panagdawat ni Elias iti Dios a maibusor iti Israel.
Romans	11	3	“Apo,” kinunana, “pinatayda dagiti profetam ket rinakrakda dagiti altarmo. Siak laengen ti nabati, ket kayatdak pay a patayen.”
Romans	11	4	Ania ti insungbat ti Dios kenkuana? Kinunana, “Nangibatiak iti pitoribu a tattaok a di nagrukbab ken ni Baal a didiosen.”
Romans	11	5	Kasta met ita: adda natda a pinili ti Dios babaen iti paraburna.
Romans	11	6	Naibatay ti panagpilina iti paraburna, saan nga iti inaramidda. Ta no naibatay ti panagpili ti Dios iti inaramid dagiti tattao, saanen a maibilang a pudno a parabur.
Romans	11	7	Ania ngarud? Saan a nasarakan dagiti Israelita ti sapsapulenda. Ti bassit a grupo a pinili ti Dios ti nakasarak. Saan nga inkaskaso ti dadduma ti ayab ti Dios.
Romans	11	8	Kas kuna ti Nasantoan a Surat, “Pinatangken ti Dios ti puso ken isipda. Agpapan ita, saanda a makakita wenno makangngeg.”
Romans	11	9	Ket kuna ni David: “Matiliw ken masiloanda koma kadagiti fiestaanda; Matnagda koma, madusada koma!
Romans	11	10	Makullaapan koma dagiti matada tapno dida makakita; Ket pagkubboen koma ti Dios ida iti agnanayon.”
Romans	11	11	Saludsodek ngarud: Idi naitibkol dagiti Judio, saanda kadin a bimmangon? Natnagda kadi iti pakadadaelanda? Saan! Gapu ta nagbasolda, immay ti pannakaisalakan kadagiti Hentil tapno apalan ida dagiti Judio.
Romans	11	12	Inyeg ti basol dagiti Judio ti nawadwad a bendision ditoy lubong, ket ti kinakurang ti pammatida inyegna ti nawadwad a bendision kadagiti Hentil. Dinto aya ad-adu pay ti bendision inton maibilang amin a Judio a tattao ti Dios?
Romans	11	13	Makisaoak ita kadakayo a Hentil. Yantangay ta apostolak kadagiti Hentil, pagpannakkelko ti trabahok
Romans	11	14	bareng no umapal dagiti kadaraak, ket iti kasta, addanto maisalakan kadakuada.
Romans	11	15	Idi nailaksidda, nagbalin ti sangkataoan a gayyem ti Dios. Anianto ngarud inton awaten ida ti Dios? Mayarigto iti panagungar kadagiti natay!
Romans	11	16	No maidaton iti Dios ti umuna a paset ti tinapay, maidaton met ti entero a tinapay. No dagiti ramut ti kayo ti maidaton iti Dios, maidaton met dagiti sanga.
Romans	11	17	Nasip-ak ti sumagmamano a sanga ti natartaripato nga olibo, ket naisulbong iti daytoy a kayo ti sanga ti balang nga olibo. Sika a Hentil, mayarigka iti dayta balang nga olibo, ket mairanudka ita iti natibker ken nabunga a biag dagiti Judio.
Romans	11	18	Dimo ngarud laisen dagiti nasip-ak a sanga. Apay nga agtangsitka? Maysaka laeng a sanga. Laglagipem a saan a sika ti mangtaraon iti ramut, no di ket sika ti taraonanna.
Romans	11	19	Ngem kunamto, “Wen, ngem nasip-ak dagiti sanga tapno adda pakaisulbongak.”
Romans	11	20	Pudno daytoy. Nasip-akda agsipud ta dida namati, ngem agtalinaedka iti lugarmo agsipud ta mamatika. Ngem dimo pagtangsit daytoy. Agbutengka koma ketdi.
Romans	11	21	No saan a kinailalaan ti Dios dagiti Judio a mayarig kadagiti sigud a sanga, kailalaannakanto ketdin?
Romans	11	22	Makitatayo ngarud ti kinamanangngaasi ken kinainget ti Dios. Nainget kadagiti natnag, ngem naasi kenka no la ket kankanayon nga agtalinaedka iti kinamanangngaasina. Ta no saan, uray sika, masip-akkanto met.
Romans	11	23	Ngem no mamati dagiti Judio, maisublidanto iti sigud a yanda, agsipud ta kabaelan ti Dios nga isubli ida.
Romans	11	24	Mayarigkayo a Hentil iti nasip-ak a sanga ti balang nga olibo, ket nupay maikontra iti nakaparsuaan, maisulbong iti nataraken a kayo ti olibo. Mayarig dagiti Judio iti daytoy natartaripato a kayo. Nalaklakanto ngarud ti panangisubli ti Dios kadagitoy a sanga iti kayo a nakasip-akanda.
Romans	11	25	Adda palimed, kakabsatko, a kayatko a maammoanyo tapno diyo ipagarup a masiribkayo. Daytoy ti palimed: Agpatingganto ti panagsukir dagiti Israelita, ngem santo la agpatingga inton makompleto ti bilang dagiti Hentil a mamati iti Dios.
Romans	11	26	Kalpasanna, maisalakanto ti amin nga Israel. Kas kuna ti Nasantoan a Surat: “Aggapunto ti Mangisalakan idiay Sion, pukawennanto ti amin a kinadakes iti kaputotan ni Jacob.
Romans	11	27	Daytoyto ti pakitulagak kadakuada, inton pakawanek dagiti basolda.”
Romans	11	28	Agsipud ta saan nga awaten dagiti Judio ti Naimbag a Damag, kabusor ida ti Dios gapu kadakayo a Hentil. Ngem gapu iti pagayatan ti Dios, ipatpategna met la ida gapu iti karina kadagiti kapuonanda.
Romans	11	29	Ta saan a baliwan ti Dios ti panunotna maipapan iti pilien ken bendisionanna.
Romans	11	30	No maipapan kadakayo a Hentil, nagsukirkayo idi iti Dios. Ngem ita, inawatyon ti asi ti Dios agsipud ta nagsukir dagiti Judio.
Romans	11	31	Iti kasta, iti agdama, agsukir dagiti Judio tapno awatenda met ti kaasi a kas iti inawatyo.
Romans	11	32	Ta pinagbalin ti Dios dagiti amin a tattao a balud ti kinasukir tapno maipaayna ti kaasi kadakuada amin.
Romans	11	33	Anian a kinabaknang ti Dios! Anian a naguneg ti sirib ken ammona! Siasino ti makailawlawag kadagiti pangngeddengna? Siasino ti makasurot kadagiti dalanna?
Romans	11	34	Kas kuna ti Nasantoan a Surat: “Siasino ti makaammo iti panunot ti Apo? Siasino ti makabalin a mangbalakad kenkuana?
Romans	11	35	Siasino ti adda naipaayna kenkuana, Tapno masapul a masupapakan?”
Romans	11	36	Ta isu ti namarsua kadagiti amin. Agbiagda amin babaen kenkuana ket agserbida kenkuana. Madaydayaw koma ti Dios iti agnanayon! Amen.
Romans	12	1	Kakabsatko, dawatek ngarud kadakayo, a gapu iti naindaklan nga asi ti Dios kadatayo, ipaayyo koma ti bagiyo a kas daton a sibibiag, nasantoan ken makaay-ayo kenkuana. Daytoy ti pudno a panagdaydayaw a rumbeng nga ipaayyo.
Romans	12	2	Saanyo a tultuladen dagiti ugali iti daytoy a lubong ngem palubosanyo a baliwannakayo ti Dios ket pabaroenyo a naan-anay ti panunotyo. Ket maammoanyonto ti pagayatan ti Dios—no ania ti naimbag, makaay-ayo kenkuana ken awan pagkuranganna.
Romans	12	3	Gapu iti parabur ti Dios kaniak, ibagak daytoy kadakayo amin: Diyo ipapan ti bagiyo a nangatngato ngem ti rumbeng. Natanang koma ketdi ti panagpampanunotyo, ket usigen ti tunggal maysa ti bagina kas mayannurot iti rukod ti pammati nga inted ti Dios kenkuana.
Romans	12	4	Adu ti paset ti bagitayo ket agduduma ti usarda.
Romans	12	5	Kasta met a nupay adutayo, maymaysatayo a bagi ken ni Cristo. Napagkakamangtayo a kas iti nadumaduma a paset ti bagi.
Romans	12	6	Masapul ngarud nga aramatentayo dagiti nadumaduma a sagut kas iti parabur nga inted ti Dios kadatayo. No panangipakaammo iti mensahe ti Dios ti saguttayo, masapul nga aramidentayo kas mayannurot iti pammati nga adda kadatayo.
Romans	12	7	No panagserbi, agserbitayo. No panangisuro, mangisurotayo.
Romans	12	8	No pammaregta, paregtaentayo ti padatayo a tao. Ti adda ibingayna, mangted a sibubuslon. Ti mangipangulo, agtrabaho a sigagaget. Ti mangngaasi, mangngaasi a siraragsak.
Romans	12	9	Agayatkayo a sipupudno. Guraenyo ti dakes ket salimetmetanyo ti naimbag.
Romans	12	10	Nabara koma ti panagiinnayatyo kas agkakabsat ken ni Cristo, ket nareggetkayo a mangipakita iti panagraemyo iti maysa ken maysa.
Romans	12	11	Ipasnekyo ti agtrabaho, ket dikay agsadsadut. Ipapusoyo ti agserbi iti Apo.
Romans	12	12	Agbiagkayo a siraragsak gapu iti namnamayo. Ibturanyo dagiti rigatyo, ket kanayon nga agkararagkayo.
Romans	12	13	Ibingayanyo dagiti napanglaw a kakabsatyo iti pammati, ket padagusenyo dagiti sangsangaili.
Romans	12	14	Dawatenyo iti Dios a bendisionanna dagiti mangidadanes kadakayo. Wen, dawatenyo ti pannakabendisionda a saan ket a ti pannakailunodda.
Romans	12	15	Makipagragsakkayo kadagiti agragsak. Makipagsangitkayo kadagiti agsangit.
Romans	12	16	Dikay mangidumduma. Dikay agpalangguad; makigayyemkayo ketdi kadagiti nanumo a tattao. Diyo ipagarup a mamasiribkayo.
Romans	12	17	Diyo supapakan iti dakes ti siasinoman nga agaramid iti dakes kadakayo. Ikagumaanyo nga aramiden ti naimbag iti imatang ti amin a tattao.
Romans	12	18	Aramidenyo amin a kabaelanyo a makilangen a sikakappia iti tunggal maysa.
Romans	12	19	Ni kaanoman dikay agibales, gagayyemko. Bay-anyo a ti Dios ti agibales. Ta nailanad iti Nasantoan a Surat: “Siakto ti agibales, siakto ti mangsupapak, kuna ti Apo.”
Romans	12	20	Ngem kas kuna ti Nasantoan a Surat: “No mabisin ti kabusormo, pakanem; no mawaw, painumem. No aramidem ti kasta, maalananto ti agbain.”
Romans	12	21	Dika paabak iti dakes. Parmekem ketdi ti dakes babaen iti naimbag nga aramid.
Romans	13	1	Rebbeng ti amin a tattao ti agtulnog kadagiti agtuturay iti gobierno gapu ta awan ti turay a saan nga agtaud iti Dios. Ti Dios ti nangisaad kadagiti agtuturay.
Romans	13	2	Ngarud, ti siasinoman a sumukir kadagiti agtuturay, sukirenna met ti intuyang ti Dios ket yegna ti dusa iti mismo a bagina.
Romans	13	3	Saan a dagiti agaramid iti naimbag ti agbuteng kadagiti agturay no di ket dagiti agaramid iti dakes. Tapno awan panggapuam nga agbuteng iti agturay, aramidem ti naimbag ket idaydayawnakanto.
Romans	13	4	Ta isu ti adipen ti Dios nga agserbi iti pagsayaatam. Ngem no agaramidka iti dakes, agbutengka kenkuana, ta saan a sinsinan ti pannakabalinna a mangdusa. Isu ti adipen ti Dios a mangipatay iti pannusa ti Dios kadagiti agaramid iti dakes.
Romans	13	5	Gapu iti daytoy, masapul nga agtulnogkayo kadagiti agtuturay, saan la a tapno malisianyo ti pannusa ti Dios, ngem gapu pay iti nadalus a konsensia.
Romans	13	6	Daytoy pay ti gapuna nga agbayadkayo iti buis. Ta iti panangtungpal dagiti agtuturay iti pagrebbenganda, agtartrabahoda para iti Dios.
Romans	13	7	Bayadanyo ngarud ti utangyo kadakuada. Itedyo ti buisyo. Raemen ken padayawanyo ida amin.
Romans	13	8	Awan koma ti utangyo malaksid ti panagiinnayatyo. Ti agayat iti padana a tao, natungpalnan ti Linteg.
Romans	13	9	Ta dagiti bilin: “Dika makikamalala, dika mamapatay, dika agtakaw, dika agagum”—amin dagitoy ken dadduma pay, madagupda iti daytoy maymaysa a bilin: “Ayatem ti padam a tao a kas iti bagim.”
Romans	13	10	Ti agayat iti padana a tao, ni kaano man dina aramiden ti dakes kenkuana. Ngarud, ti panagayat iti pada a tao isu ti panagtungpal iti entero a Linteg.
Romans	13	11	Masapul nga aramidenyo daytoy ta ammoyo a panawenen tapno agriingkayo. Ta as-asidegen ti pannakaisalakantayo ngem idi damotayo ti mamati.
Romans	13	12	Lumabasen ti rabii ket bumigaten. Iwaksitayo dagiti aramid ti sipnget ket ikawestayo dagiti igam ti lawag.
Romans	13	13	Agbiagtayo a natakneng, kas tattao nga adda iti lawag. Awan ti nalabes a panagragragsak ken panagbarbartek, awan ti kinaderrep ken naalas nga aramid, ket awan ti ap-apa ken im-imon.
Romans	13	14	Ikawesyo ketdi ni Apo Jesu-Cristo a kas armasyo ket isardengyon a pagustoan ti dakes a tarigagay dagiti bagbagiyo.
Romans	14	1	Awatenyo ti tao a nakapuy ti pammatina, ngem diyo kasupsuppiat maipapan iti kapanunotanna.
Romans	14	2	Adda mamati a mabalinna a kanen ti uray ania, ngem ti nakapuy ti pammatina, natnateng laeng ti makanna.
Romans	14	3	Ti mangan iti uray ania, saanna koma a laisen ti saan a mangan a kas kenkuana. Ti met mangan kadagiti natnateng laeng, saanna koma nga ukomen ti mangan iti uray ania, gapu ta inawat ti Dios daytoy a tao.
Romans	14	4	Siasinoka kadi a mangukom iti adipen ti sabali? Ti apona met laeng ti mangikeddeng kenkuana no agballigi wenno saan. Ket agballiginto gapu iti Apo.
Romans	14	5	Kuna ti maysa a tao nga adda aldaw a napatpateg ngem dagiti dadduma nga aldaw. Kuna met ti sabali nga agpapadada amin. Awan koma ti panagduadua ti tunggal maysa iti kapanunotanna maipapan iti daytoy a banag.
Romans	14	6	Ti siasinoman a mangngilin iti maysa nga aldaw, ngilinenna a kas pammadayaw iti Apo. Ti siasinoman a mangan iti uray ania, kanenna a kas pammadayaw iti Apo, ta agyaman daytoy a tao iti Dios gapu iti taraon. Ti siasinoman a di mangan kadagiti dadduma a taraon, aramidenna daytoy a kas pammadayaw iti Apo, ket agyaman ti Dios.
Romans	14	7	Awan kadatayo ti agbiag a maipaay iti bagina laeng. Awan met kadatayo ti matay a maipaay iti bagina laeng.
Romans	14	8	No agbiagtayo, agbiagtayo a maipaay iti Apo, ket no mataytayo, mataytayo a maipaay iti Apo. Ngarud, agbiagtay man wenno mataytayo, kukuanatayo ti Apo.
Romans	14	9	Natay ken nagungar ni Cristo tapno isu ti Apo dagiti sibibiag ken dagiti natay.
Romans	14	10	Sika, apay ngarud nga ukomem ti kabsatmo? Ket sika met, apay nga umsiem ti kabsatmo? Agtakdertayto amin iti sangoanan ti Dios tapno ukomennatayo.
Romans	14	11	Ta kuna ti Nasantoan a Surat, “Kas sibibiagak, kuna ti Apo, agparintumengto ti amin a tattao iti sangoanak, ket ipaduyakyakdanto a siak ti Dios.”
Romans	14	12	Ngarud, dumatagto ti tunggal maysa kadatayo iti sangoanan ti Dios.
Romans	14	13	Ngarud, saantayon nga agiinnukom. Ikeddengyo ketdi a dikay agaramid iti aniaman a pakaitibkolan wenno pakaigapuan ti kabsatyo nga agbasol.
Romans	14	14	Iti pannakikaysak ken ni Apo Jesus, patiek nga awan ti taraon a narugit iti imatang ti linteg. Ngem no patien ti maysa a tao nga adda taraon a narugit, agbalin a narugit kenkuana.
Romans	14	15	No madangran ti kabsatmo gapu iti kanem, saanka nga agbibiag iti ayat! Gapu iti kanen, dimo dadaelen ti tao a nakaigapuan ti pannakatay ni Cristo!
Romans	14	16	Agannadka tapno saan a dakes ti pakasarsaritaan ti ibilangmo a naimbag.
Romans	14	17	Ta ti Pagarian ti Dios saan a maipapan iti pannangan ken panaginum no di ket maipapan iti kinalinteg, kappia ken rag-o nga ited ti Espiritu Santo.
Romans	14	18	Ket no kastoy ti panagserbi ti maysa a tao ken Cristo, paragsakenna ti Dios ket magun-odna ti panagraem ti padana a tao.
Romans	14	19	Ngarud, masapul nga aramidentayo dagiti makaited iti kappia ken makatulong a mangpapigsa iti maysa ken maysa.
Romans	14	20	Dimo dadaelen ti inaramid ti Dios gapu iti taraon. Mabalin a kanen ti amin a taraon, ngem dakes a kanen ti uray ania a pakaigapuan ti panagbasol ti maysa a tao.
Romans	14	21	Nasayaat koma no saankan nga agsida iti karne, wenno aginum iti arak, wenno agaramid iti aniaman a pakaigapuan ti panagbasol ti kabsatmo.
Romans	14	22	Salimetmetam ngarud ti patiem maipapan iti daytoy iti biangmo laeng ken iti Dios. Nagasat ti tao a di mariribuk ti konsensiana a mangaramid kadagiti banag nga ammona a nasayaat!
Romans	14	23	No agduadua iti kanenna, sana met la kanen, dusaen ti Dios ta saan a maibatay ti aramidna iti pammati. Ta basol ti uray ania a saan a maibatay iti pammati.
Romans	15	1	Datayo a napigsa ti pammatina, rebbengtayo a tulongan dagiti nakapuy a mangawit kadagiti pakadagsenanda. Saan la a ti bukodtayo a pagragsakan ti pampanunotentayo.
Romans	15	2	Paragsakentayo ketdi ti padatayo a tao tapno mapapigsa iti pammati.
Romans	15	3	Ta ni Cristo saan a ti bukodna a bagi ti pinampanunotna, no di ket, kas kuna ti Nasantoan a Surat, “Pinadpadakesdaka dagiti tattao ngem iti kinapudnona, siak ti nagtinnagan dagiti pammadpadakesda.”
Romans	15	4	Ta amin nga adda iti Nasantoan a Surat, naisuratda tapno isurodatayo a mangnamnama babaen iti anus ken pammaregta nga ited ti Nasantoan a Surat.
Romans	15	5	Sapay koma ta tulongannakayo ti Dios a paggapuan ti anus ken pammaregta, tapno agtutunoskayo a mangsurot iti ulidan nga impakita ni Cristo Jesus.
Romans	15	6	Iti kasta, agmaymaysa ti timekyo a mangidaydayaw iti Dios ken Ama ni Apotayo a Jesu-Cristo.
Romans	15	7	Ngarud, kas iti panangawat ni Cristo kadakayo, awatenyo ti maysa ken maysa tapno maidaydayaw ti Dios.
Romans	15	8	Ta ibagak kadakayo a nagbalin ni Cristo nga adipen dagiti Judio tapno paneknekanna a napudno ti Dios, ket tungpalenna dagiti karina kadagidi amma.
Romans	15	9	Iti kasta, agdaydayaw met dagiti Hentil iti Dios gapu iti asina. Kas kuna ti Nasantoan a Surat, “Ngarud, idaydayawkanto kadagiti Hentil; Ikantakto dagiti pagdaydayaw iti naganmo.”
Romans	15	10	Kunana pay, “Makipagrag-okayo, dakay a Hentil, kadagiti tattao a pinili ti Dios!”
Romans	15	11	Kunana manen, “Idaydayawyo ti Apo, dakay amin a Hentil; Ipigsayo ti panagdaydayawyo iti Apo, dakay amin a tattao!”
Romans	15	12	Kuna pay ni Isaias, “Addanto umay nga agtaud iti kaputotan ni Jesse; Mapadakkelto a mangituray kadagiti Hentil, Ket isunto ti pangnamnamaanda.”
Romans	15	13	Sapay koma ta ti Dios a paggapuan ti namnama, punnoennakayo iti amin a rag-o ken talna iti pammatiyo kenkuana tapno dumakkel a dumakkel ti namnamayo iti pannakabalin ti Espiritu Santo.
Romans	15	14	Iti biangko, kakabsatko, awan duaduak a napnoankayo iti kinaimbag, addaankayo iti amin nga ammo ket makapagsisinnurokayo.
Romans	15	15	Nupay kasta, naturedak nga agsurat ita maipapan iti sumagmamano a bambanag nga impalagipkon kadakayo. Wen, naturedak gapu iti gundaway nga inted ti Dios kaniak,
Romans	15	16	kas adipen ni Cristo Jesus nga agtrabaho kadagiti Hentil. Agserbiak a kas padi a mangikaskasaba kadakuada ti Naimbag a Damag nga aggapu iti Dios, tapno agbalin dagiti Hentil a daton a makaay-ayo iti Dios, ken naidaton kenkuana babaen iti Espiritu Santo.
Romans	15	17	Ngarud, iti pannakikaysak ken ni Cristo Jesus, mabalinko nga itangsit ti aramidko a maipaay iti Dios.
Romans	15	18	Agturedak ket sawek laeng ti inaramid ni Cristo, ta inaramatnak a mangidalan kadagiti Hentil tapno agtulnogda iti Dios, babaen iti sao ken iti aramid,
Romans	15	19	babaen iti pannakabalin dagiti pagilasinan ken milagro, ken babaen iti pannakabalin ti Espiritu. Isut' gapuna nga iti panagbibiahek manipud Jerusalem agingga idiay Ilirico, inaramidko amin a kabaelak a nangikasaba iti Naimbag a Damag maipapan ken ni Cristo.
Romans	15	20	Panggepko nga ikasaba ti Naimbag a Damag kadagiti lugar a saan pay a nakangngeg iti maipapan ken ni Cristo, tapno saanak a mangbangon iti rabaw ti fondasion nga insaad ti sabali.
Romans	15	21	Kas kuna ti Nasantoan a Surat, “Makakitanto dagiti saan pay a nakadamag maipapan kenkuana, Ket makaawatto dagiti saan pay a nakangngeg.”
Romans	15	22	Daytoy ti gapuna a namin-adun a nalapdanak nga umay kadakayo.
Romans	15	23	Ngem ita ta nalpaskon ti trabahok kadagitoy a lugar, ken yantangay ta nabayagen a panggepkayo a bisitaen,
Romans	15	24	namnamaek a matungpalkon daytoy a tarigagay. Kayatko ti dumagas dita a kumita kadakayo inton agpa-Espaniaak ket agpatulongakto kadakayo a mapan sadiay kalpasan ti bassit a tiempo a pannakiinniliwko kadakayo.
Romans	15	25	Nupay kasta, innak ita idiay Jerusalem a mangted iti tulong kadagiti tattao ti Dios sadiay.
Romans	15	26	Ta siaayat dagiti iglesia idiay Macedonia ken Grecia a nangted iti sagut a pangtulong kadagiti napanglaw a tattao ti Dios idiay Jerusalem.
Romans	15	27	Isuda met laeng ti akinnakem a tumulong. Kinapudnona, rebbengda ti tumulong kadagiti napanglaw idiay Jerusalem, ta no nakiranud dagiti Hentil kadagiti naespirituan a bendision dagiti Judio, rebbeng met ngarud dagiti Hentil a pagserbi kadagiti Judio dagiti material a bendisionda.
Romans	15	28	Inton malpasko daytoy annongko ket mayawatkonton ti amin a naur-or a kuarta nga agpaay kadakuada, agrubbuatakton nga agpa-Espania ket dumagasakto dita.
Romans	15	29	Ammok nga inton umayak, umayakto a napno iti bendision ni Cristo.
Romans	15	30	Dawatek kadakayo, kakabsat, gapu ken ni Apotayo a Jesu-Cristo ken gapu iti ayat nga ited ti Espiritu a buyogandak iti nasged a panangikararagyo kaniak iti Dios.
Romans	15	31	Dawatenyo a mailisiak kadagiti saan a mamati idiay Judea. Dawatenyo met nga awaten dagiti tattao ti Dios idiay Jerusalem ti panagserbik sadiay.
Romans	15	32	Iti kasta, no ipalubos ti Apo, umayakto a napnoan iti rag-o, ket ammok a maragsakan ken mabang-aranakto iti isasarungkarko kadakayo.
Romans	15	33	Sapay koma ta adda kadakayo amin ti Dios a mangted iti talna. Amen.
Romans	16	1	Irekomendarko kadakayo ni kabsattayo a Febe nga agserserbi iti iglesia idiay Cencrea.
Romans	16	2	Awatenyo iti nagan ti Apo kas rumbeng nga aramiden dagiti tattao ti Dios. Tulonganyo iti aniaman a kasapulanna, ta adu a tattao ti tinultulonganna, ket maysaak kadakuada.
Romans	16	3	Pakomustaak da Priscila ken Akila a kakaduak a nagserserbi ken ni Cristo Jesus.
Romans	16	4	Nagpeggad ti biagda gapu kaniak. Saan la a siak ti agyaman kadakuada no di pay ket ti amin nga iglesia dagiti Hentil.
Romans	16	5	Pakomustaak met ti iglesia nga aggigimong iti balayda. Pakomustaak ni Epeneto a patgek a gayyem. Isu ti immuna a namati ken ni Cristo iti probinsia ti Asia.
Romans	16	6	Pakomustaak ni Maria a nagrigrigat a nagtrabaho para kadakayo.
Romans	16	7	Pakomustaak da Adronico ken Junia a kadaraak ken kakaduak a naibalud. Am-ammo unay ida dagiti apostoles. Immun-unada ngem siak a nagbalin a Kristiano.
Romans	16	8	Pakomustaak met ni Ampliato a patgek a gayyem iti pannakikadkadua iti Apo.
Romans	16	9	Kasta met ni Urbano a katrabahoanmi iti panagserbi ken Cristo ken ni Estakis a patgek a gayyem.
Romans	16	10	Pakomustaak ni Apeles a napaneknekanen ti kinapudnona ken ni Cristo. Kasta met ti familia ni Aristobulo.
Romans	16	11	Pakomustaak ni Herodion a padak a Judio ken dagiti kakabsat a Kristiano iti familia ni Narciso.
Romans	16	12	Pakomustaak da Trifena ken Trifosa nga agserserbi iti Apo, kasta met ti patgek a gayyem, ni Persida nga adu ti nagapuananna a maipaay iti Apo.
Romans	16	13	Pakomustaak ni Rufo a nalatak nga agserserbi iti Apo, agraman ni inana a nangibilang kaniak a kas maysa nga anakna.
Romans	16	14	Pakomustaak da Asincrito, Flegonte, Hermes, Patrobas, Hermas ken dagiti amin a kakabsat a kakaduada.
Romans	16	15	Pakomustaak pay da Filologo ken Julia, ni Nereo ken ti kabsatna a babai, ni Olimpas, ken amin a tattao ti Dios a kakaduada.
Romans	16	16	Agkikinnablaawkayo iti nainkabsatan nga agek. Pakomustaandakayo dagiti amin nga iglesia ni Cristo.
Romans	16	17	Kakabsatko, dawatek nga agannadkayo kadagiti tattao a mamagsisina ken mangyaw-awan kadakayo iti pammati ken dagiti agsao iti maibusor iti pannursuro nga inawatyo. Adaywanyo ida.
Romans	16	18	Dagiti agaramid kadagitoy, saanda nga agserserbi ken ni Cristo nga Apotayo, no di ket iti bukodda a paggarteman. Allilawenda dagiti nasingpet a tattao babaen kadagiti napipintas a balikas ken makaay-ayo a panagsao.
Romans	16	19	Agdindinamag ti kinapudnoyo iti ebanghelio, ket daytoy ti gapuna a maragsakanak kadakayo. Kayatko a masiribkayo a mangammo no ania ti naimbag, ngem awan koma ti ammoyo maipapan iti dakes.
Romans	16	20	Iti mabiit, ti Dios a pagtaudan ti talna, parmekennanto ni Satanas. Adda koma kadakayo ti parabur ni Apotayo a Jesus.
Romans	16	21	Pakomustaannakayo ni Timoteo a katrabahoak. Agpakomusta met da Lucio, Jason ken Sosipatro a padak a Judio.
Romans	16	22	Siak, ni Tercio a nangisurat iti daytoy, idanonko met kadakayo ti nakristianoan a pakomusta.
Romans	16	23	Pakomustaannakayo ni Gayo a mangsangsangaili kaniak ken akimbalay iti paggigimongan dagiti mamati. Pakomustaannakayo met ni Erasto a tesorero ti siudad, ken ni kabsattayo a Cuarto.
Romans	16	25	Madaydayaw ti Dios! Mabalinnakayo a pagtalinaeden a natibker iti pammatiyo, kas mayannurot iti Naimbag a Damag nga ikaskasabak maipapan ken Jesu-Cristo, ken kas mayannurot iti naiparangarang a palimed ti kinapudno a nailemmeng manipud idi punganay.
Romans	16	26	Ngem ita, nailatak dayta a kinapudno. Babaen kadagiti sinuratan dagiti profeta ken kas mayannurot iti bilin ti agnanayon a Dios, naipakaammo daytoy kadagiti amin a nasion tapno mamati ken agtulnog amin a tattao.
Romans	16	27	Madaydayaw koma iti agnanayon babaen ken Jesu-Cristo ti maymaysa a Dios, isu a kakaisuna a masirib iti amin! Amen.
Romans	2	1	Gayyem, uray ania ti katataom, awan a pulos ti panggapuam a mangukom iti sabali. No ukomem dagiti sabsabali, ngem aramidem met dagiti ar-aramidenda, ta bagim met laeng ti uk-ukomem.
Romans	2	2	Ammotayo a nalinteg ti panangukom ti Dios kadagiti agaramid kadagitoy.
Romans	2	3	Sika a mangukom kadagiti sabsabali ngem aramidem met dagiti ar-aramidenda, ipagarupmo kadi a malisiam ti panangukom ti Dios?
Romans	2	4	Wenno, tagibassitem kadi ti aglaplapusanan a kinaimbag, panagibtur ken kinaanus ti Dios? Awan duadua nga ammom a manangngaasi ti Dios gapu ta ikalkalikagumna a maiturongka nga agbabawi.
Romans	2	5	Ngem gapu ta natangken ti panagul-ulom ken nasukirka, nakarkaronto ti pannakadusam inton Aldaw a maiparangarang ti pungtot ti Dios ken ti nalinteg a panangukomna.
Romans	2	6	Gunggonaanto ti Dios ti tunggal tao kas maitutop iti aramidna.
Romans	2	7	Adda tattao a naanus nga agaramid iti naimbag tapno magun-odda ti dayag, dayaw ken biag nga awan patinggana. Itedto ti Dios kadakuada ti biag nga agnanayon.
Romans	2	8	Adda dagiti tattao a ti laeng bukodda a pagimbagan ti sapsapulenda ken laksidenda ti pudno tapno surotenda ti dakes. Idissuorto ti Dios kadakuada ti pungtot ken gurana.
Romans	2	9	Agrigat ken agtuokto ti amin a tattao nga agaramid iti dakes, umuna dagiti Judio kasta met dagiti Hentil.
Romans	2	10	Ngem itedto ti Dios ti dayag, dayaw ken talna kadagiti amin nga agaramid iti naimbag, umuna kadagiti Judio kasta met kadagiti Hentil.
Romans	2	11	Awan ti idumduma ni Apo Dios.
Romans	2	12	No agbasol dagiti Hentil, saan a maipakat kadakuada ti Linteg ni Moises gapu ta saan a nairanta kadakuada daytoy. No agbasol dagiti Judio, maipakat kadakuada ti Linteg gapu ta isuda ti nakairantaanna.
Romans	2	13	Ta saan a mapalinteg ti tao iti imatang ti Dios babaen iti panagdengngegna iti Linteg, no di ket babaen iti panagtungpalna iti Linteg.
Romans	2	14	Awan ti Linteg kadagiti saan a Judio. Ngem no gapu iti nakaisigudanda a kababalin, aramidenda dagiti ibilin ti Linteg nupay dida ammo ti Linteg, agbalin a linteg dayta kadakuada.
Romans	2	15	Babaen kadagiti aramidda, maiparangarang a naisurat dagiti bilin ti Linteg iti pusoda. Patalgedan met ti konsensiada a pudno daytoy, ta no maminsan pabasolen ida ti panunotda, ket no dadduma, ikalinteganna ida.
Romans	2	16	Kas mayannurot iti Naimbag a Damag nga ikaskasabak, kastoyto ti maaramid iti dayta nga Aldaw inton ukomen ti Dios babaen ken ni Jesu-Cristo, ti amin a nalimed a pampanunot dagiti tattao.
Romans	2	17	Ket sika? Kunam a Judioka. Agtalekka iti Linteg ket pagpasindayagmo ti Dios.
Romans	2	18	Ammom ti kayat ti Dios nga aramidem, ket nasursurom iti Linteg a pilien ti nasayaat.
Romans	2	19	Kapkapnekam a maidalanmo dagiti bulsek, a masilawam dagiti adda iti sipnget,
Romans	2	20	a maisurom dagiti nengneng, ken maadalam dagiti awan ammona. Gapu ta adda kenka ti Linteg, ipagarupmon nga ammom ti amin ket pudno aminen a sawem.
Romans	2	21	Kasano nga isurom dagiti sabali no dimo pay maisuro ta bagim? Ikasabam ti saan a panagtakaw, ngem apay nga agtakawka?
Romans	2	22	Ibagam a maiparit ti pannakikamalala, ngem apay a makikamalalaka met? Kaguram dagiti didiosen, ngem apay a takawam met dagiti temploda!
Romans	2	23	Pagpalangguadmo ti kaadda kenka ti linteg ti Dios, ngem apay nga ibabainmo ti Dios gapu iti panangsalungasingmo iti lintegna?
Romans	2	24	Kuna ti Nasantoan a Surat, “Gapu kadakayo a Judio, agsao dagiti Hentil iti dakes a maibusor iti Dios.”
Romans	2	25	Adda pateg ti panangannurotmo iti tulag ti pannakakugit no tungpalem ti Linteg. Ngem no salungasingem, naim-imbag la koman a dika nagpakugit.
Romans	2	26	No tungpalen ti maysa a Hentil ti bilin ti Linteg idinto a saan a nakugit daytoy, dinto kadi ibilang ti Dios a kas maysa metten a nakugit?
Romans	2	27	Ket dakayo a Judio, uray no adda kadakayo ti naisurat a Linteg, ken nakugitkayo, no salungasingenyo ti Linteg, ukomendakayto dagiti saan a Judio ta agtulnogda iti Linteg uray no dida nakugit.
Romans	2	28	No nakugit ti maysa a Judio, saanna kayat a sawen nga isu ket napaypayso a Judio. Saan a Judio ti maysa a tao gapu laeng ta nakugit.
Romans	2	29	Ngem ti pudno a Judio, isu ti Judio iti uneg, kayatna a sawen, nakugit ti pusona babaen iti Espiritu ti Dios a saan ket a babaen iti naisurat a Linteg. Ti pannakaidaydayaw ti kasta a tao aggapu iti Dios, saan a kadagiti tattao.
Romans	3	1	Ngarud, adda kadi pangatiwan dagiti Judio kadagiti saan a Judio? Adda kadi pateg ti pannakakugit?
Romans	3	2	Adu la ketdi! Umuna, intalek ti Dios ti saona kadagiti Judio.
Romans	3	3	Ngem no kas pangarigan, saan a mapagtalkan ti sumagmamano kadakuada, kayatna kadi a sawen a saan metten a mapagtalkan ti Dios?
Romans	3	4	Saan! Napudno latta ti Dios, uray naulbod ti amin a tao. Kas kuna ti Nasantoan a Surat: “Masapul a maipakita a nalintegka no agsaoka, Masapul a mangabakka iti aniaman a pangidarumanda kenka.”
Romans	3	5	Ngem no ti panagaramidtayo iti dakes, nalawag a maipakita ti nalinteg nga aramid ti Dios, ania ti makunatayo? Saan kadi a nalinteg ti Dios no dusaennatayo? (Agsaoak ita kas kaugalian ti tao.)
Romans	3	6	Saan! No saan a nalinteg ti Dios, kasano ngarud ti panangukomna iti lubong?
Romans	3	7	Ngem no gapu iti kinaulbodko, maipakita a nalawag ti kinapudno ti Dios ket agserbi a pakaidaydayawanna, apay a maukomak pay laeng a kas maysa a managbasol?
Romans	3	8	Apay ngarud a ditayo kuna, “Agaramidtayo iti dakes tapno tumaud ti imbag”? Agpayso nga adda dagiti mangpadpadakes kaniak ket pabpabasolendak a sinaok kano daytoy! Rumbeng a madusadanto.
Romans	3	9	Ania ngaruden? Kayatna kadi a sawen a nasaysayaat ti sasaadenmi a Judio ngem dagiti saan a Judio? Saan! Naipakitakon nga agpadpada nga iturayan ti basol dagiti Judio ken dagiti saan a Judio.
Romans	3	10	Kas kuna ti Nasantoan a Surat: “Awan ti uray maysa a nalinteg a tao,
Romans	3	11	Awan ti uray maysa a makaawat, wenno mangbirok iti Dios.
Romans	3	12	Pinanawanda ti Dios, nagbalinda amin a dakes. Awan ti uray maysa nga agaramid iti naimbag.
Romans	3	13	Kasla tanem a silulukat ti ngiwatda, agkakadakes a kinaulbod ti baliksen dagiti dilada. Makapatay a sao, kasla gita ti uleg ti yebkas dagiti bibigda.
Romans	3	14	Napno iti napait a lunod dagiti ngiwatda.
Romans	3	15	Napardasda a mangdangran ken mangpapatay;
Romans	3	16	Iti sadinoman a papananda, pannakadadael ken kinakas-ang ti ibatida.
Romans	3	17	Dida ammo a pulos ti dalan ti kappia,
Romans	3	18	dida met nasursuro ti agbuteng iti Dios.”
Romans	3	19	Ita, ammotayo a ti amin a linaon ti Linteg agpaayda kadagiti agbibiag iti babaen ti Linteg. Adda ti Linteg tapno sumardeng amin a pambar dagiti tattao ket idatagna ti entero a lubong tapno ukomen ti Dios.
Romans	3	20	Ta awan ti tao a mapalinteg iti imatang ti Dios babaen iti panangtungpalna iti Linteg. Agserbi ti Linteg a mangipakaammo a nakabasol ti tao.
Romans	3	21	Ngem ita, naiparangarangen ti panangpalinteg ti Dios iti tao. Saan a naibatay daytoy iti linteg, uray no pinaneknekan ti Linteg ni Moises ken dagiti profeta.
Romans	3	22	Palintegen ti Dios dagiti tattao gapu ta mamatida ken ni Jesu-Cristo. Aramiden ti Dios daytoy kadagiti amin a mamati ken ni Cristo, ta awan a pulos ti pagdudumaanda.
Romans	3	23	Nagbasol amin a tattao ket agkurangda iti kinadayag ti Dios.
Romans	3	24	Ngem gapu iti parabur a siaayat nga inted ti Dios, mapalinteg ti amin a tattao iti sangoananna babaen ken ni Cristo Jesus a mangwayawaya kadakuada.
Romans	3	25	Indaton ti Dios ni Cristo Jesus tapno, babaen iti ipapatayna, isu ti pakapakawanan dagiti basol dagiti tattao babaen iti pammatida kenkuana. Inaramid ti Dios daytoy tapno ipakitana ti kinalintegna. Iti napalabas, naanus ket pinalabasna dagiti basol ti tao.
Romans	3	26	Ngem iti agdama a tiempo, dina palabasenen ti basol ti tao tapno ipakitana ti kinalintegna. Kastoy ti panangipakita ti Dios a nalinteg ti aramidna, ket palintegenna ti amin a mamati ken ni Jesus.
Romans	3	27	Ania ngarud ti mabalintayo a pagpasindayag? Awan! Agpasindayag ti tao saan a gapu ta agtulnog iti Linteg, no di ket gapu ta mamati.
Romans	3	28	Ta ibilangtayo a mapalinteg ti tao iti sangoanan ti Dios babaen iti pammati, ket saan a babaen iti panangtungpalna iti Linteg.
Romans	3	29	Dagiti Judio laeng aya ti akin-Dios iti Dios? Saan aya nga isu met ti Dios dagiti Hentil? Wen, isu met ti Diosda.
Romans	3	30	Maymaysa ti Dios, ket palintegennanto dagiti Judio babaen iti pammatida. Palintegennanto met dagiti Hentil babaen iti pammatida.
Romans	3	31	Baybay-antayo kadin ti Linteg gapu iti daytoy a pammati? Saan, no di ket ipakitatayo ti pudno a kaipapanan ti Linteg.
Romans	4	1	Ania ngarud ti makunatayo ken ni Abraham nga amatayo? Ania ti padasna?
Romans	4	2	No napalinteg ni Abraham iti sangoanan ti Dios gapu kadagiti inaramidna, adda koma pagtangsitna. Ngem saan a makapagtangsit iti sangoanan ti Dios.
Romans	4	3	Kuna ti Nasantoan a Surat, “Namati ni Abraham iti Dios, ket gapu iti pammatina, inawat ti Dios a kas nalinteg.”
Romans	4	4	Ti agtrabaho, matangdanan. Saan a maibilang a sagut ti tangdanna no di ket tineggedna.
Romans	4	5	Ti tao nga agtalek iti pammatina a saan nga iti aramidna, ngem mamati iti Dios a mangibilang iti nakabasol nga awan basolna, bigbigen ti Dios ti pammati dayta a tao tapno maibilang a nalinteg.
Romans	4	6	Daytoy ti kayat a sawen ni David idi kinunana a nagasat ti tao nga awaten ti Dios a kas nalinteg iti sangoananna, saan a gapu kadagiti aramidna:
Romans	4	7	“Nagasat dagiti pinakawan ti Dios ti kinadakesda, dagiti inabbongan ti Dios ti basolda!
Romans	4	8	Nagasat ti tao a ti basolna ket lipaten ti Apo!”
Romans	4	9	Agpaay laeng kadi kadagiti nakugit daytoy a kinagasat a sarsaritaen ni David? Saan! Agpaay met kadagiti saan a nakugit. Ta inaramattayo daytoy a paset ti Nasantoan a Surat nga agkuna: “Namati ni Abraham iti Dios, ket gapu iti pammatina, inawat ti Dios a kas nalinteg.”
Romans	4	10	Kaano a napasamak daytoy? Sakbay kadi wenno kalpasan a nakugit ni Abraham? Sakbay ti pannakakugitna, saan nga iti kalpasanna.
Romans	4	11	Naud-udi ti pannakakugitna, ket ti pannakakugitna ti mangpaneknek nga inawat ti Dios a kas nalinteg ni Abraham gapu iti pammatina sakbay a nakugit. Iti kasta, ni Abraham ti naespirituan nga ama dagiti amin a mamati iti Dios, ket awaten ti Dios a kas nalintegda uray pay no saanda a nakugit.
Romans	4	12	Isu met ti ama dagiti nakugit, saan laeng a gapu ta nakugitda, no di ket gapu ta agbibiagda iti pammati a kas iti panagbiag ni amatayo nga Abraham sakbay a nakugit.
Romans	4	13	Inkari ti Dios ken ni Abraham ken kadagiti kaputotanna a tagikuaendanto ti lubong. Inaramidna daytoy, saan a gapu ta nagtulnog ni Abraham iti Linteg, no di ket gapu ta namati ket inawat ti Dios a kas nalinteg.
Romans	4	14	Ta no maited ti inkari ti Dios kadagiti agtulnog iti Linteg, awanen ti serserbi ti pammati ti tao ket awan metten ti pagmamaayan ti kari ti Dios.
Romans	4	15	Ta ti Linteg pataudenna ti pungtot ti Dios. Ngem no awan linteg, awan met panagsalungasing.
Romans	4	16	Naibatay ngarud ti kari iti pammati tapno mapatalgedan ti kari a kas sagut ti Dios kadagiti amin a kaputotan ni Abraham. Saan laeng nga agpaay daytoy a kari kadagiti agtulnog iti Linteg, no di pay ket kadagiti mamati a kas iti panamati ni Abraham. Ta ni Abraham ti naespirituan nga amatayo amin.
Romans	4	17	Kas kuna ti Nasantoan a Surat, “Pinagbalinka nga ama ti adu a nasion.” Iti kasta, naimbag ti kari iti imatang ti Dios a pinati ni Abraham, ti Dios a mamagungar kadagiti natay ken mangparsua kadagiti bambanag nga awan babaen iti panagsaona.
Romans	4	18	Namati ni Abraham ket nangnamnama uray idi awan pangnamnamaanna. Isut' gapuna a nagbalin “nga ama ti adu a nasion.” Kas kuna ti Nasantoan a Surat, “Kas ti kaadu dagiti bituen ti kaadunto ti kaputotam.”
Romans	4	19	Agsangagasuten idi ti tawen ni Abraham. Ngem saan a kimmapuy ti pammatina uray idi ibilangna ti bagina a kasla natayen ken saan a mabalin nga aganak ni Sara.
Romans	4	20	Saan a napukaw ti pammatina, ket di nagduadua iti kari ti Dios. Ti pammatina ti nangpabileg kenkuana ket indaydayawna ti Dios.
Romans	4	21	Kapkapnekanna unay a tungpalen ti Dios ti inkarina.
Romans	4	22	Gapu iti daytoy a pammati, naibilang ni Abraham a nalinteg.
Romans	4	23	Saan a naisurat dagiti balikas a “naibilang a nalinteg” nga agpaay laeng ken ni Abraham.
Romans	4	24	Agpaay met kadatayo a maibilangto a kas nalinteg, datayo a mamati iti Dios a namagungar ken ni Jesus nga Apotayo.
Romans	4	25	Nayawat ni Jesus a matay gapu kadagiti basoltayo, ket napagungar tapno mapalintegtayo iti sangoanan ti Dios.
Romans	5	1	Itan ta napalintegtayo babaen iti pammati, naikappiatayon iti Dios gapu ken ni Apotayo a Jesu-Cristo.
Romans	5	2	Nayasidegtayo babaen iti pammati iti parabur ti Dios ket daytoy ita ti laklak-amentayo. Agrag-otayo ngarud iti namnama a mairanudtayo iti dayag ti Dios!
Romans	5	3	Agragsaktayo met kadagiti rigrigattayo, ta ammotayo a ti rigat pataudenna ti panagibtur.
Romans	5	4	Ti panagibtur yegna ti yaanamong ti Dios. Ti yaanamongna pataudenna ti namnama.
Romans	5	5	Saannatayo a paayen daytoy a namnama ta imbukbok ti Dios ti ayatna kadagiti pusotayo babaen iti Espiritu Santo a sagutna kadatayo.
Romans	5	6	Iti tiempo a pinili ti Dios, idi awan pay laeng ti kabaelantayo, natay ni Cristo gapu kadagiti managdakdakes.
Romans	5	7	Awan ti siasinoman a siaayat a matay gapu iti nalinteg a tao. Nalabit nga adda makaitured a matay gapu iti naimbag a tao.
Romans	5	8	Ngem impakita ti Dios ti ayatna kadatayo: Idi managbasoltayo pay laeng, natay ni Cristo gapu kadatayo!
Romans	5	9	Babaen iti darana, napalintegtayon iti sangoanan ti Dios. Ad-adda pay ngarud a maisalakantayto gapu kenkuana.
Romans	5	10	Ta idi, kabusornatayo ti Dios. Ngem ita, pinagbalinnatayo a gagayyemna babaen iti ipapatay ti Anakna. Ita ta gagayyemnatayon ti Dios, ad-adda pay a maisalakantayo gapu iti biag ni Cristo!
Romans	5	11	Ngem saan la a dayta, agrag-otayo pay gapu iti inaramid ti Dios babaen ken ni Apotayo a Jesu-Cristo a namagbalin kadatayo a gagayyem ti Dios.
Romans	5	12	Babaen iti maysa a tao, immay ti basol ditoy lubong ket babaen iti basol, immay met ti ipapatay. Iti kasta, nagsaknap ti ipapatay iti entero a sangkataoan, agsipud ta nagbasol amin a tattao.
Romans	5	13	Addan ti basol ditoy lubong sakbay a naipaulog ti Linteg. Ngem no awan linteg, awan ti maibilang a basol.
Romans	5	14	Nupay kasta, manipud idi tiempo ni Adan agingga iti tiempo ni Moises, nagturay ni patay kadagiti amin a tattao, uray pay no ti basolda saan a kas iti basol ni Adan idi nagsalungasing iti bilin ti Dios. Ni Adan ti ladawan ti tao nga umayto.
Romans	5	15	Ngem aggiddiat dagitoy a dua, ta ti di mabayadan a sagut ti Dios, saan a kas iti basol ni Adan. Agpayso a natay ti adu a tattao gapu iti basol ni Adan. Ngem nawadwadwad nga adayo ti parabur ti Dios, kasta met ti sagutna iti adu a tattao babaen iti parabur ti maysa a tao nga isu ni Jesu-Cristo.
Romans	5	16	Maigiddiat ti sagut ti Dios iti basol ti maysa a tao. Kalpasan ti pannakaaramid ti maysa a basol, naikeddeng ti sentensia: “Nakabasol.” Ngem kalpasan ti pannakaaramid ti adu a basol, umay ti di kaikarian a sagut ket maikeddeng ti sentensia: “Awan ti basolna!”
Romans	5	17	Agpayso a gapu iti basol ti maysa a tao, nagturay ni patay, ngem ad-adda pay a gapu iti inaramid ni Jesu-Cristo, agturay iti biag dagiti amin nga umawat iti nawadwad a parabur ken sagut ti kinalinteg.
Romans	5	18	Ngarud, kas iti pannakadusa ti sangkataoan gapu iti basol ti maysa a tao, kasta met ti pannakapakawan ken pannakaited ti biag kadagiti amin a tao gapu iti nalinteg nga aramid.
Romans	5	19	Kas ti panagbalin a managbasol ti sangkataoan gapu iti panagsukir ti maysa a tao, kastanto met ti pannakapalinteg dagiti tattao iti imatang ti Dios gapu iti panagtulnog ti maysa a tao.
Romans	5	20	Naited ti Linteg tapno paaduenna ti dakes nga aramid. Ngem no kasano ti yaadu ti basol, ad-adda pay nga umadu ti parabur ti Dios.
Romans	5	21	Ngarud, kas ti panagturay ti basol babaen ken ni patay, kasta met ti panagturay ti parabur ti Dios babaen iti kinalinteg a mangiturong kadatayo iti biag nga agnanayon babaen ken ni Jesu-Cristo nga Apotayo.
Romans	6	1	Ania ngarud ti kunatayo? Itultuloytayo kadi ti agbasol tapno umadu ti parabur ti Dios?
Romans	6	2	Saan a mabalin! Nataytayon iti basol—kasano ti panagtuloytayo nga agbasol?
Romans	6	3	Awan duadua nga ammoyo nga idi nabuniagantayo ken ni Cristo Jesus, nairamantayo met iti ipapatayna.
Romans	6	4	Ngarud, idi nabuniagantayo, naikaduatayo ken ni Cristo a naitanem, ket nairanudtayo iti ipapatayna tapno, kas iti pannakapagungar ni Cristo babaen iti nakaskasdaaw a pannakabalin ti Ama, sumurottayo met koma iti baro a panagbiag.
Romans	6	5	No nakipagmaymaysatayo kenkuana iti ipapatayna, makipagmaymaysatayto met kenkuana iti pannakapagungar.
Romans	6	6	Ammotayo a ti daan a kinataotayo nairaman ken ni Cristo a nailansa iti krus tapno madadael ti managbasol a bagi. Iti kasta, saantayo koman a paadipen iti basol.
Romans	6	7	Ta no matay ti maysa a tao, mawayawayaan iti pannakabalin ti basol.
Romans	6	8	Gapu ta nairamantayo a natay ken ni Cristo, mamatitayo a makipagbiagtayo met kenkuana.
Romans	6	9	Ammotayo a napagungar ni Cristo ket saanen a matay. Awanen ti pannakabalin ti patay kenkuana.
Romans	6	10	Ngarud, gapu ta natay ni Cristo, awan ti pannakabalin kenkuana ti basol. Ita, agbiagen a maipaay iti Dios.
Romans	6	11	Kasta met nga ibilangyo a nataykayon iti basol ngem sibibiagkayo iti Dios, gapu ken ni Cristo Jesus.
Romans	6	12	Masapul a saanen nga agturay ti basol kadagiti narukop a bagiyo tapno diyo pabus-oyan dagiti dakes a tarigagayyo.
Romans	6	13	Kasta met a diyo itulok nga agbasol ti uray ania a paset ti bagiyo a maaramat kadagiti dakes a panggep. Mayarigkayo kadagiti tattao a natay ngem napagungar. Ipaayyo ketdi ti bagiyo iti Dios ket itulokyo kenkuana ti entero a bagiyo a maaramat kadagiti nalinteg a panggep.
Romans	6	14	Saan a rumbeng nga agturay ti basol kadakayo ta saankayon nga agbibiag iti sakup ti linteg, no di ket iti sakup ti parabur ti Dios.
Romans	6	15	Ania ngaruden? Ituloytayo latta kadi ti agbasol? Total, awantayo iti sakup ti linteg, no di ket addatayo iti sakup ti parabur ti Dios. Saan!
Romans	6	16	Awan duadua nga ammoyo a no patagabukayo, isukoyo ti bagiyo iti apoyo. No tungpalenyo ti basol, agtungpalkayto iti patay. No tungpalenyo ti Dios, mapalintegkayto iti sangoanan ti Dios.
Romans	6	17	Ngem yaman pay iti Dios! Ta nayarigkay idi iti tagabu a simmuko kadagiti dakes a tarigagayyo nga agbasol ngem itan, nagtulnogkayo a naimpusoan kadagiti pudno a pannursuro nga inawatyo.
Romans	6	18	Nawayawayaankayo iti basol ket tagabunakayon ti kinalinteg.
Romans	6	19	Agsaoak iti kadawyan a panagsao tapno nalaka a maawatanyo. Intulokyo ti bagiyo idi a tinagabu ti kinarugit ken kinadakes nga agpaay kadagiti dakes a panggep. Masapul nga agtulokkayo met ita a patagabu iti kinalinteg nga agpaay iti pannakapasantoyo.
Romans	6	20	Idi tagabunakayo ti basol, saan a masapul nga agtulnogkayo iti kinalinteg.
Romans	6	21	Ngem ania ti nagunggonayo kadagiti inar-aramidyo a pagbabainanyo ita? Patay ti banagda!
Romans	6	22	Ngem ita, nawayawayaankayon iti basol, ket tagabunakayon ti Dios. Nagun-odyo ti biag a naan-anay a naidaton kenkuana, ket biag nga agnanayon ti banagna.
Romans	6	23	Ta patay ti supapak ti basol. Ngem biag nga agnanayon ti isagut ti Dios gapu iti pannakikaykaysatayo ken ni Cristo Jesus nga Apotayo.
Romans	7	1	Awan duadua a maawatanyo ti ibagak, kakabsatko, agsipud ta ammoyo amin ti maipapan iti linteg. Iturayan ti linteg ti tao bayat ti panagbiagna laeng.
Romans	7	2	Ti naasawaan a babai ti alaentayo a pangarigan. Ikeddeng ti linteg a maisinggalut iti asawana bayat ti panagbiag ti lalaki. Ngem apaman a matay ti asawana, mawayawayaanen iti linteg a nangisinggalut kenkuana.
Romans	7	3	Ngarud, no makikabbalay ti babai iti sabali a lalaki idinto a sibibiag pay laeng ti asawana, makikamalala iti imatang ti linteg. Ngem no matay ti asawana, siwayawaya iti imatang ti linteg ket saan nga agbasol iti pannakikamalala no makiasawa manen.
Romans	7	4	Kasta met kadakayo, kakabsatko. Nataykayon iti imatang ti Linteg, ta pasetnakayo ti bagi ni Cristo. Agpaaykayo itan kenkuana a napagungar tapno nabungatayo nga agserbi iti Dios.
Romans	7	5	Ta idi agbibiagtayo a mayannurot iti lasag, nagturay kadagiti bagbagitayo dagiti tarigagay a nangiturong kadatayo nga agbasol a pinarasuk ti Linteg ket nagserbitayo nga agpaay iti patay.
Romans	7	6	Ngem ita, nawayawayaantayon iti Linteg, agsipud ta nataytayo—no maipapan iti linteg a nangbalud idi kadatayo. Saantayon nga agserbi iti daan a wagas ti naisurat a linteg, no di ket iti baro a wagas ti Espiritu.
Romans	7	7	Ania ngarud ti kunatayo? Kunatayo kadi a dakes ti Linteg? Saan! Ngem ti Linteg ti nangipakaammo kaniak no ania ti basol. Diak koma naammoan no ania ti panagagum no di kinuna ti Linteg: “Dimo aguman ti kukua ti sabali a tao.”
Romans	7	8	Ngem iti daytoy a bilin, nasarakan ti basol ti gundawayna a mangpataud kaniak iti amin a kita ti kinaagum. Ta no awan ti linteg, natay ti basol.
Romans	7	9	Agbibiagak met idi iti laksid ti linteg. Ngem idi immay ti bilin, nagbiag ti basol
Romans	7	10	ket natayak. Ti bilin a mangted koma iti biag, inyegna ketdi kaniak ti patay.
Romans	7	11	Ta babaen iti bilin, nasarakan ti basol ti gundawayna a mangallilaw ken mangpatay kaniak.
Romans	7	12	Ngarud, nasantoan ti Linteg. Nasantoan, nalinteg ken naimbag met ti bilin.
Romans	7	13	Ngem kayatna kadi a sawen a ti naimbag inyegna ti ipapatayko? Saan! Aramid ti basol daytoy. Inaramatna ti naimbag a pangpatay kaniak tapno maipakita no ania ti basol. Iti kasta, babaen iti bilin, maipakita ti kinadakes ti basol.
Romans	7	14	Ammotayo a naespirituan ti Linteg. Ngem maysaak laeng a tao, ket nailakoak a kas tagabu ti basol.
Romans	7	15	Diak maawatan ti ar-aramidek. Ta diak aramiden dagiti kayatko nga aramiden. Aramidek ketdi dagiti kagurak.
Romans	7	16	No aramidek dagiti diak kayat nga aramiden, maipakita a bigbigek a naimbag ti Linteg.
Romans	7	17	Saan ngarud a siak ti agaramid iti daytoy, no di ket ti basol nga adda kaniak.
Romans	7	18	Ammok a saan nga agnaed kaniak ti kabaelan nga agaramid iti naimbag—kayatko a sawen, ti kababalinko a kas tao. Nupay kayatko ti agaramid iti naimbag, diak latta maaramid.
Romans	7	19	Diak maaramid dagiti naimbag a kayatko nga aramiden, ngem aramidek ketdi ti dakes a diak kayat nga aramiden.
Romans	7	20	No aramidek ti diak kayat nga aramiden, kayatna a sawen a saanen a siak ti akin-aramid, no di ket ti basol nga adda kaniak.
Romans	7	21	Mabigbigko ngarud daytoy a paglintegan: No kayatko ti agaramid iti naimbag, maiturongak met nga agaramid iti dakes.
Romans	7	22	Pagay-ayatan ti kaunggan a kinataok ti linteg ti Dios.
Romans	7	23	Ngem sabali a linteg ti makitak nga adda iti bagik—maysa a linteg a mangbusor iti linteg nga anamongan ti nakemko. Pagbalinennak a balud daytoy a linteg ti basol nga adda iti bagik.
Romans	7	24	Anian a kinadaksanggasatko! Siasino ti mangispal kaniak iti daytoy bagi a pakaigapuan ti ipapatayko?
Romans	7	25	Yaman pay iti Dios, ta adda ni Apotayo a Jesu-Cristo a mangisalakan kaniak! Daytoy ngarud ti kasasaadko: Ti nakemko laeng ti mabalinko a pagserbi iti linteg ti Dios, ngem ti bagik, agserbi iti linteg ti basol.
Romans	8	1	Ngarud, saan a masentensiaan a madusa dagiti agbibiag ken ni Cristo Jesus.
Romans	8	2	Ta ti linteg ti Espiritu a mangted kadatayo iti biag iti kaaddatayo ken ni Cristo Jesus, winayawayaannak iti linteg ti basol ken ti patay.
Romans	8	3	Inaramid ti Dios ti saan a kabaelan nga aramiden ti Linteg gapu iti kinarasi ti tao. Inukomna ti basol ti kinatao. Imbaonna ti mismo nga Anakna nga addaan iti naintaoan a kasasaad tapno pukawenna ti basol.
Romans	8	4	Inaramid ti Dios daytoy tapno matungpal kadatayo ti intuyang ti Linteg—kadatayo nga agbibiag a mayannurot iti Espiritu a saan nga iti naintaoan a kasasaad.
Romans	8	5	Dagiti agbibiag kas mayannurot iti lasag, paiturayan ti panunotda iti kayat ti lasag. Dagiti agbibiag kas mayannurot iti Espiritu, paiturayan ti panunotda iti kayat ti Espiritu.
Romans	8	6	No paiturayantayo iti tarigagay ti lasag, agtungpaltayo iti patay. No paiturayantayo iti Espiritu, agtungpaltayo iti biag ken talna.
Romans	8	7	Iti kasta, no paiturayan ti tao iti kababalin ti kinatao, agbalin a kabusor ti Dios, ta saanna a tungpalen ti linteg ti Dios. Kinapudnona, saanna a matungpal daytoy a linteg.
Romans	8	8	Dagiti agtungpal iti tarigagay ti lasag, saanda a maparagsak ti Dios.
Romans	8	9	Ngem saankayo nga agbibiag kas mayannurot iti lasag. Agbibiagkayo ketdi kas mayannurot iti Espiritu—no pudno nga agtaeng kadakayo ti Espiritu ti Dios. No awan kenka ti Espiritu ni Cristo, saannaka a tao ni Cristo.
Romans	8	10	Ngem no agtaeng ni Cristo kadakayo, uray no natayen ti bagiyo gapu iti basol, sibibiag ti espirituyo agsipud ta nagbalinkayo a nalinteg iti imatang ti Dios.
Romans	8	11	No agtaeng kadakayo ti Espiritu ti Dios a namagungar ken ni Jesus, itedto met daytoy a namagungar ken ni Cristo ti biag kadagiti agrupsa a bagiyo babaen iti kaadda ti Espirituna kadakayo.
Romans	8	12	Ngarud, kakabsat, adda pagrebbengantayo nga agbiag, ngem saan a kas iti panangidalan ti lasag.
Romans	8	13	Ta no agbiagkayo kas pagayatan ti lasag, mataykayto. Ngem no iwaksiyo dagiti dakes nga aramidyo babaen iti tulong ti Espiritu, agbiagkayto.
Romans	8	14	Annak ti Dios dagiti idalan ti Espiritu ti Dios.
Romans	8	15	Ta saannakayo a pagbalinen a tagabu ti Espiritu nga inted ti Dios kadakayo. Saannakayo met a pagbutngen. Pagbalinennakayo ketdi nga annak ti Dios, ket babaen iti pannakabalin ti Espiritu, umawagtayo iti Dios a kunatayo, “Ama, O Amak!”
Romans	8	16	Makidanggay ti Espiritu ti Dios kadagiti espiritutayo a mangipakaammo nga annaknatayo ti Dios.
Romans	8	17	Agsipud ta annaknatayo, tagikuaentayto dagiti iduldulinna a bendision nga agpaay kadagiti tattaona. Makipagtagikuatayto met ken ni Cristo kadagiti indulin ti Dios nga agpaay kenkuana. Ta no mairanudtayo iti panagsagaba ni Cristo, mairanudtayto met iti dayagna.
Romans	8	18	Awan duaduak a ti sagsagabaentayo iti daytoy agdama a biag ket saan a maipada iti dayag a maiparangarangto kadatayo.
Romans	8	19	Sigagagar ti sangaparsuaan nga agur-uray iti Dios a mangiparangarang kadagiti annakna.
Romans	8	20	Ta naikeddeng nga agbalin nga awan serserbi ti sangaparsuaan, saan a gapu iti bukodna a pagayatan no di ket kasta ti nagayatan ti Dios a pagbanaganna. Nupay kasta, adda daytoy a namnama:
Romans	8	21	Addanto aldaw a mawayawayaan met laeng ti amin a parsua iti nakatagabuanda a panagrupsa, ket mairanuddanto iti nagloriaan a pannakawayawaya dagiti annak ti Dios.
Romans	8	22	Ta ammotayo nga agpapan ita, kas iti agpasikal, agas-asug iti rigat ti entero a sangaparsuaan.
Romans	8	23	Ngem saan laeng a ti sangaparsuaan. Uray datayo nga addaan iti Espiritu kas umuna a sagut ti Dios, agasugtayo met iti kaunggantayo bayat ti pananguraytay iti panamagbalin kadatayo ti Dios nga annakna ken iti panangwayawayana kadatayo.
Romans	8	24	Ta naisalakantayo babaen iti namnama. Ngem no makitatayo ti namnamaentayo, saanen a pudno a namnama. Ta siasino kadi ti mangnamnama iti makitana?
Romans	8	25	Ngem no namnamaentayo ti ditay pay makita, urayentayo a siaanus.
Romans	8	26	Kasta met nga iti kinakapuytayo, umaynatayo tulongan ti Espiritu. Ta ditay ammo ti umno a panagkararag. Ti Espiritu a mismo ti mangidawdawat kadatayo iti Dios kadagiti asug a di kabaelan nga ibalikas.
Romans	8	27	Makita ti Dios ti naguneg ti puso ti tao, ket ammona ti pampanunoten ti Espiritu, agsipud ta idawdawatan ti Espiritu dagiti tattao ti Dios kas pagayatan ti Dios.
Romans	8	28	Ammotayo a kadagiti amin a banag, agtartrabaho ti Dios para iti pagimbagan a kaduana dagiti agayat kenkuana, isuda nga inayabanna kas mayannurot iti panggepna.
Romans	8	29	Dagiti pinili idin ti Dios, tinudinganna met ida nga agbalin a kas iti Anakna tapno agbalin ti Anak nga inauna kadagiti adu nga agkakabsat.
Romans	8	30	Iti kasta, inayaban ti Dios dagiti pinilina. Saanna la nga inayaban ida, no di ket pinagbalinna pay ida a nalinteg. Saanna la a pinagbalin ida a nalinteg, no di ket imbingayanna pay ida iti gloriana.
Romans	8	31	Kas maibatay kadagitoy, mabalin a kunatayo a no kaduatayo ti Dios, awan ti makabael a bumusor kadatayo!
Romans	8	32	Dina impaidam ti mismo nga Anakna, no di ket indatonna nga agpaay kadatayo amin! No impaayna ti Anakna kadatayo, dinto kadi sisasagana a mangted met kadatayo iti isuamin?
Romans	8	33	Siasinonto ti mangidarum kadagiti pinili ti Dios? Ti mismo a Dios, ibilangna ida nga awan basolda!
Romans	8	34	Siasino ngarud ti makabalin a mangsentensia kadakuada? Ni Cristo Jesus kadi nga adda iti makannawan ti Dios? Saan! Ta saan la a natay no di ket isu pay ti mangibabaet kadatayo.
Romans	8	35	Siasino ngarud ti makabalin a mangisina kadatayo iti ayat ni Cristo? Ti riribuk? Ti rigat? Ti pannakaidadanes? Ti bisin? Ti kinapanglaw? Ti peggad wenno ti patay?
Romans	8	36	Kas kuna ti Nasantoan a Surat, “Gapu kenka, kanayon nga agpeggadkami a matay, Maibilangkami a kas karnero a maparti.”
Romans	8	37	Iti baet dagitoy, awan duadua a naan-anay nga agballigitayo babaen kenkuana a nagayat kadatayo!
Romans	8	38	Awan duaduak nga awan ti makaisina kadatayo iti ayatna: ti patay man wenno ti biag, dagiti angheles man wenno dagiti sabali a nailangitan nga agturay wenno pannakabalin, ti agdama man wenno ti masakbayan,
Romans	8	39	ti kangatoan a law-ang man wenno ti kaunggan ti daga. Awan a pulos iti sangaparsuaan ti makaisina kadatayo iti ayat ti Dios a kukuatayo gapu ken ni Cristo Jesus nga Apotayo!
Romans	9	1	Pudno ti sasawek ket diak agulbod ta kukuanak ni Cristo. Paneknekan met ti konsensiak nga iturayan ti Espiritu Santo a diak agul-ulbod
Romans	9	2	no ibagak a napalalo ti ladingitko. Saan a maep-ep ti saem ti pusok
Romans	9	3	gapu kadagiti kailiak, isuda a kabagian ken kadaraak! No mabalin la koma, uray siak laengen ti ilunod ti Dios ken maisina ken ni Cristo gapu kadakuada.
Romans	9	4	Israelitada, ket pinagbalin ti Dios ida nga annakna. Inranudna ida iti gloriana. Nakitulag kadakuada ket intedna ti Lintegna. Adda kadakuada ti pudno a panagdaydayaw. Inawatda dagiti karina.
Romans	9	5	Kaputotan ida dagiti amma, ket kadaraanda ni Cristo no maipapan iti lasag. Madaydayaw koma iti agnanayon ti Dios a mangituray iti amin! Amen.
Romans	9	6	Diak kunaen nga awan nagbanagan ti kari ti Dios, agsipud ta saan nga amin nga Israelita ket pinili ti Dios.
Romans	9	7	Saan met nga amin nga annak ni Abraham ket annak ti Dios. Kinuna ti Dios ken ni Abraham, “Dagiti annak ni Isaac ti maibilang a kaputotam.”
Romans	9	8	Kayatna a sawen a saan nga amin nga annak ni Abraham ket maibilangda nga annak ti Dios. Dagiti laeng naipasngay kas mayannurot iti kari ti Dios ti maibilang a napudpudno nga annakna.
Romans	9	9	Ta kastoy ti inkari ti Dios: “Agsubliakto iti naituding a tiempo ket aganakto ni Sara iti lalaki.”
Romans	9	10	Saan la a dayta. Maymaysa ti ama dagiti dua a lallaki nga annak ni Rebecca—isu ni Isaac a kapuonantayo.
Romans	9	11-12	Ngem tapno maipakita a ti pannakapili ti maysa kadakuada ket mayannurot iti panggep ti Dios, kinuna ti Dios ken ni Rebecca sakbay a naipasngay dagiti annakna, “Agserbinto ti inauna iti inaudi.” Kinunana daytoy sakbay nga adda inaramidda a naimbag wenno dakes. Nalawag ngarud a ti panagpili ti Dios naibatay iti bukodna a nakem, saan nga iti aniaman nga inaramidda.
Romans	9	13	Kas kuna ti Nasantoan a Surat, “Inayatko ni Jacob, ngem ginurak ni Esau.”
Romans	9	14	Ania ngarud ti makunatayo? Mangidumduma kadi ti Dios? Saan!
Romans	9	15	Ta kinunana ken Moises, “Kaasiak ti kayatko a kaasian, makipagriknaak iti kayatko a pakipagriknaan.”
Romans	9	16	Ngarud, ti panangpili ti Dios iti maysa a tao saan a maibatay iti pagayatan wenno aramid ti tao, no di iti kaasi ti Dios.
Romans	9	17	Ta kuna ti Nasantoan a Surat iti Faraon nga ari ti Egipto, “Pinagbalinka nga ari tapno sika ti mangipakita iti pannakabalinko ken mangipakaammo iti naganko iti entero a lubong.”
Romans	9	18	No kasta ngarud, kaasian ti Dios ti kayatna a kaasian, ket patangkenenna ti ulo ti kayatna a patangkenen.
Romans	9	19	Nalabit a kunanto kaniak ti maysa kadakayo, “No kasta met laeng, apay ngarud a pabasolen ti Dios ti tao? Siasino aya ti makalapped iti pagayatan ti Dios?”
Romans	9	20	Ngem siasinoka kadi, tao, a sumungbat iti Dios? Saan a kuna ti nadamili iti nangdamili kenkuana, “Apay nga inaramidnak a kastoy?”
Romans	9	21	Kinaagpaysona, adda kalintegan ti agdamdamili a mangusar iti daga iti kayatna a pangusaran. Adda kalinteganna a mangaramid iti isu met laeng a nagamay a daga iti dua a damili: ti maysa agpaay iti naisangsangayan nga okasion, ket ti sabali, iti gagangay a pannakaaramat.
Romans	9	22	Kasta met ti inaramid ti Dios. Kayatna nga ipakita ti pungtotna ken ipakaammo ti pannakabalinna. Ngem nabayag nga inan-anusanna dagiti nakaiturongan ti pungtotna, isuda a dandanin madadael.
Romans	9	23	Kayatna pay nga iparangarang ti awan umasping a kinadayagna. Imbingayna ti kinadayagna kadatayo a kaasianna, datayo nga insaganana nga umawat iti daytoy.
Romans	9	24	Ta datayo ti inayabanna, saan laeng a dagiti Judio, no di pay ket dagiti Hentil.
Romans	9	25	Kastoy ti kuna ti Dios iti libro ni Oseas: “Dagiti saanko idi a tattao, awagakto ida a ‘Tattaok.’ Ti nasion a saanko idi nga inayat, awagakto ida nga ‘Ay-ayatek.’
Romans	9	26	Ket iti mismo a lugar a nakaibagaan kadakuada, ‘Saan a dakayo dagiti tattaok,’ maawagandanto sadiay nga annak ti sibibiag a Dios.”
Romans	9	27	Ipukkaw ni Isaias maipapan iti Israel: “Uray pay no kasla kaadu ti darat ti baybay ti kaadu dagiti Israelita, bassitto laeng ti maisalakan kadakuada.
Romans	9	28	Apagbiitto a leppasen ti Apo ti panangukomna iti sangalubongan.”
Romans	9	29	Kas kuna idi ni Isaias, “No ti Apo a Mannakabalin-amin dinatay inteddaan iti annak, nagbalintayo koma a kas iti siudad ti Sodoma, ket linak-amtayo koma ti linak-am ti siudad ti Gomorra.”
Romans	9	30	Ania ngarud ti kunatayo? Kunatayo a dagiti Hentil, nupay dida inkagumaan ti agbalin a nalinteg iti sangoanan ti Dios, napalintegda met babaen iti pammati.
Romans	9	31	Ngem idinto a binirbirok dagiti Israelita ti linteg a mangpalinteg kadakuada iti sangoanan ti Dios, saanda a nasarakan.
Romans	9	32	Apay a dida nasarakan? Gapu ta saanda a binirok babaen iti pammati, no di ket babaen kadagiti aramidda. Naitibkolda iti “bato a pakaitibkolan”
Romans	9	33	a saritaen ti Nasantoan a Surat: “Kitaenyo, nangikabilak idiay Sion iti bato a pakaitibkolan dagiti tattao, Maysa a bato a pakatnaganda. Ngem dinto maibabain ti siasinoman a mamati kenkuana.”
Revelation	1	1	Nailanad iti daytoy a libro dagiti impaltiing ti Dios ken ni Jesu-Cristo. Naipaltiing dagitoy kenkuana tapno ipakitana kadagiti adipen ti Dios dagiti masapul a mapasamak iti mabiit. Impakaammo ni Cristo dagitoy ken ni adipenna a Juan babaen iti panangibaonna iti anghelna,
Revelation	1	2	ket impakaammo ni Juan ti amin a nakitana. Daytoy ti pammaneknekna maipapan iti mensahe a naggapu iti Dios ken iti kinapudno nga impakaammo ni Jesu-Cristo.
Revelation	1	3	Nagasat ti mangbasa iti daytoy a libro. Nagasat met dagiti dumngeg kadagitoy naipadto a mensahe ken mangtungpal iti nailanad iti daytoy a libro! Asidegen ti tiempo a mapasamak dagitoy.
Revelation	1	4	Siak, ni Juan: Kablaawak dagiti pito nga iglesia iti probinsia ti Asia. Adda koma kadakayo ti parabur ken talna nga aggapu iti Dios nga adda ita, adda idi ken umayto. Aggapu met daytoy kadagiti pito nga espiritu iti sangoanan ti tronona.
Revelation	1	5	Aggapu pay ken ni Jesu-Cristo a mapagtalkan a saksi, inauna nga Anak a nagungar ken kangatoan kadagiti agtuturay iti lubong. Ay-ayatennatayo ni Jesu-Cristo, ket winayawayaannatayo kadagiti basbasoltayo babaen iti ipapatayna.
Revelation	1	6	Pinagbalinnatayo a pagarian, ken papadi nga agserbi iti Dios ken Amana. Ipaduyakyaktayo ti agnanayon a dayag ken pannakabalin ni Jesu-Cristo! Amen.
Revelation	1	7	Kitaenyo, umayen ni Jesus a silulugan kadagiti ulep! Makitanto ti tunggal maysa, agraman dagiti nangduyok kenkuana. Dung-awanto dagiti tattao iti amin a pagilian ditoy lubong. Maaramid koma a kasta! Amen.
Revelation	1	8	“Siak ti Alfa ken ti Omega,” kuna ni Apo Dios a Mannakabalin-amin, isu nga adda ita, adda idi ken umayto.
Revelation	1	9	Siak ni Juan a kabsatyo. Kas pasurot ni Jesus, kaduakayo iti panagsagaba, iti pagarian ni Cristo ken iti naanus a panagibtur. Naipanak iti puro a managan Patmos gapu ta impakaammok ti sao ti Dios ken ti kinapudno nga impakaammo ni Jesus.
Revelation	1	10	Iti aldaw ti Apo, addaak iti pannakabalin ti Espiritu ket nangngegko iti likudak ti maysa a napigsa a timek a kasla uni ti trumpeta.
Revelation	1	11	“Isuratmo ti maipapan kadagiti makitam,” kinunana, “ket ipaw-itmo ti nakaisuratanda kadagiti pito nga iglesia: idiay Efeso, Esmirna, Pergamo, Tiatira, Sardis, Filadelfia ken Laodicea.”
Revelation	1	12	Timmaliawak tapno kitaek no siasino ti agsasao, ket nakitak ti pito a pagsilawan a balitok.
Revelation	1	13	Iti tengngada, adda umas-asping iti anak ti tao a sikakawes iti pagan-anay a dumanon iti dapanna. Adda nabalitokan a banda iti barukongna.
Revelation	1	14	Napudaw a kas iti kapas wenno puraw a delana ti ulo ken dagiti buokna. Kasla gumilgil-ayab nga apuy dagiti matana.
Revelation	1	15	Agranraniag dagiti sakana a kasla napasileng a gambang a naglasat iti apuy. Ket ti timekna kasla daranudor ti agdissuor a danum.
Revelation	1	16	Ig-iggaman ti makannawan nga imana ti pito a bituen. Rimmuar iti ngiwatna ti maysa a kampilan a natadem ken dua ti tademna. Makasisirap ti rupana kas iti raniag ti init iti agmatuon.
Revelation	1	17	Idi nakitak, kaslaak la natay a napasag iti sakaananna. Impatayna kaniak ti makannawan nga imana ket kinunana: “Dika agbuteng! Siak ti Pangrugian ken ti Paggibusan.
Revelation	1	18	Siak ti sibibiag! Natayak idi, ngem kitaem, sibibiagak iti agnanayon nga awan inggana. Adda kaniak dagiti tulbek ni Patay ken ti Hades.
Revelation	1	19	Isuratmo ngarud dagiti makitam, dagiti mapaspasamak iti agdama ken iti masakbayan.
Revelation	1	20	“Daytoy ti nalimed a kaipapanan dagiti pito a bituen nga ig-iggamak ken dagiti pito a pagsilawan a balitok: Dagiti pito a bituen isuda dagiti angheles iti pito nga iglesia, ket dagiti pito a pagsilawan a balitok isuda dagiti pito nga iglesia.”
Revelation	10	1	Kalpasanna, nakitak ti sabali a mannakabalin nga anghel a bumabbaba manipud langit. Nabungon iti ulep ket adda bullalayaw iti ngatoen ti ulona. Naraniag ti rupana a kas iti karaniag ti init ket kasla adigi nga apuy dagiti sakana.
Revelation	10	2	Adda iggemna a silulukat a bassit a nalukot a pagbasaan. Imbaddekna ti makannawan a sakana iti taaw ket ti makannigid, iti daga.
Revelation	10	3	Nagpukkaw ket kasla ungor ti adu a leon ti timekna. Nasungbatan iti dulluog dagiti pito a gurruod.
Revelation	10	4	Idi malpas ti dulluog, agsuratak koman, ngem nangngegko ti maysa a timek a naggapu sadi langit. “Ilimedmo ti imbaga dagiti pito a gurruod,” kinunana. “Dimo isurat.”
Revelation	10	5	Ket ingngato ti anghel a nakitak nga agtaktakder iti taaw ken iti daga ti makannawan nga imana idiay langit.
Revelation	10	6	Nagsapata iti nagan ti Dios a sibibiag nga agnanayon nga awan inggana, isu a namarsua iti langit, daga, taaw ken amin a linaonda. “Saanen a maitantan,” kinunana.
Revelation	10	7	“Inton puyoten ti maikapito nga anghel ti trumpetana, ibanagton ti Dios ti nalimed a panggepna kas impakaammona idi kadagiti adipenna a profeta.”
Revelation	10	8	Nagsao manen kaniak ti timek a nangngegko a naggapu sadi langit. Kinunana, “Inka alaen ti silulukat a pagbasaan iti ima ti anghel nga agtaktakder iti baybay ken iti daga.”
Revelation	10	9	Immasidegak iti anghel ket dinawatko nga itedna kaniak ti nalukot a pagbasaan. “Alaem ket kanem,” kinunana. “Nasam-itto a kasla diro dita ngiwatmo ngem napaitto iti tianmo.”
Revelation	10	10	Innalak ti pagbasaan iti ima ti anghel ket kinnanko. Nasam-it a kas diro iti ngiwatko, ngem idi matilmonkon, napait iti tianko.
Revelation	10	11	Ket naibaga kaniak, “Masapul nga ipakaammom manen ti mensahe ti Dios maipapan kadagiti tattao iti adu a pagilian, puli, pagsasao ken ar-ari.”
Revelation	11	1	Naikkanak iti pagrukod a kasla baston, ket naibaga kaniak: “Inka rukoden ti templo ti Dios ken ti altar, ken bilangem dagiti agdaydayaw sadiay.
Revelation	11	2	Ngem dimo rukrukoden ti akinruar a paraangan ti templo agsipud ta naited daytoy kadagiti pagilian—baddebaddekandanto ti Nasantoan a Siudad iti las-ud ti tallo ket gudua a tawen.
Revelation	11	3	Nupay kasta, ikkakto ti pannakabalin dagiti dua a saksik a nakakawes iti nakersang a lupot ket ipakaammodanto ti mensahe ti Dios iti uneg ti 1,260 nga aldaw.”
Revelation	11	4	Dagiti dua a saksi isuda dagiti dua a puon nga olibo ken dagiti dua a pagsilawan iti sangoanan ti Apo ti entero a daga.
Revelation	11	5	No adda mangranggas kadakuada, rummuar ti apuy iti ngiwatda ket dadaelenda dagiti kabusorda. Kasta ti pannakapapatay ti siasinoman nga agpanggep a mangranggas kadakuada.
Revelation	11	6	Adda pannakabalinda a mangirikep iti langit tapno saan nga agtudo bayat ti panangipakaammoda iti mensahe ti Dios. Adda met pannakabalinda a mamagbalin a dara kadagiti ubbog. Adda pay pannakabalinda a mangyeg iti amin a kita ti didigra iti daga tunggal kayatda nga aramiden ti kasta.
Revelation	11	7	Inton maipakaammo dagiti dua a saksi ti mensaheda, rummuarto ti narungsot nga animal iti nakaun-uneg a yuyeng tapno gubatenna ida. Parmeken ken papatayennanto ida.
Revelation	11	8	Maiwalangto dagiti bangkayda iti kangrunaan a kalsada ti dakkel a siudad. Sodoma wenno Egipto ti naespirituan a naganna. Ditoy met a lugar ti nakailansaan ti Apoda iti krus.
Revelation	11	9	Iti uneg ti tallo ket gudua nga aldaw, buybuyaento dagiti tattao iti amin a nasion, tribu, pagsasao ken puli dagiti bangkayda, ket didanto ipalubos a maitanemda.
Revelation	11	10	Maragsakanto dagiti tattao ditoy daga gapu iti ipapatay dagitoy dua. Agrarambak ken agririnnegalodanto agsipud ta natayen dagiti dua a profeta a nangyeg iti adu a panagsagaba iti sangkataoan.
Revelation	11	11	Ngem kalpasan ti tallo ket gudua nga aldaw, pinagungar ida ti Dios ket timmakderda. Kasta unay ti buteng dagiti nakaimatang kadakuada.
Revelation	11	12	Kalpasanna, nangngeg dagiti dua a profeta ti maysa a napigsa a timek a naggapu sadi langit. “Umulikayo ditoy!” kinunana kadakuada. Ket bayat ti panangkita kadakuada dagiti kabusorda, naipangatoda sadi langit babaen iti maysa nga ulep.
Revelation	11	13	Iti dayta met la a kanito, nagginggined iti napigsa. Nadadael ti apagkapullo a paset ti siudad ket 7,000 a tattao ti natay. Nagbuteng dagiti tattao a nabati ket nagdaydayawda iti Dios sadi langit.
Revelation	11	14	Nakalabasen ti maikadua a nakabutbuteng a didigra. Ngem kitaem, umayen ti maikatlo.
Revelation	11	15	Pinuyot ti maikapito nga anghel ti trumpetana. Adda dagiti napipigsa a timek a naggapu sadi langit a kunkunada, “Naiteden iti Apotayo ken iti Cristona ti pagarian ti lubong, ket agturayto iti agnanayon nga awan inggana!”
Revelation	11	16	Nagpakleb dagiti duapulo ket uppat a panglakayen a situtugaw iti tronoda iti sangoanan ti Dios ket nagdaydayawda kenkuana
Revelation	11	17	a kunkunada: “Apo Dios a Mannakabalin-amin, Dioska ita ken Dioska idi: Agyamankami ta inaramatmo ti dakkel a pannakabalinmo Ket inrugimon ti agturay!
Revelation	11	18	Nakaunget dagiti pagano, Ta dimtengen ti tiempo ti pungtotmo, Ken ti pannakaukom dagiti natay. Tiempon a gunggonaam dagiti profeta nga adipenmo, Kadagiti amin a tattaom, ken amin nga agbuteng kenka, Natan-ok man ken nanumo, Tiempon a dadaelem dagiti nangparigat iti daga!”
Revelation	11	19	Nalukatan ti templo ti Dios sadi langit, ket nakitak ti Lakasa ti Tulagna iti uneg. Kalpasanna, nagkimat, adda napigsa nga arimbangaw, naggurruod, nagginggined ken nagtudo iti nakaad-adu nga yelo.
Revelation	12	1	Nagparang iti langit ti sabali a nakaskasdaaw a pagilasinan. Adda babai a nagkawes iti init, ken agtugtugaw a naisaad dagiti dapanna iti bulan: iti ulona adda korona a binukel ti sangapulo ket dua a bituen.
Revelation	12	2	Dandani agpasngay ket agik-ikkis iti sakit ken rigatna nga agpasikal.
Revelation	12	3	Sabali pay a nakaskasdaaw a pagilasinan ti nagparang iti langit: Adda dakkel a dragon a nalabaga a pito ti ulona ken sangapulo ti sarana. Adda korona ti tunggal ulo.
Revelation	12	4	Babaen iti ipusna, inaprasna ti apagkatlo dagiti bituen iti langit sana intappuak ida iti daga. Nagtakder ti dragon iti sangoanan ti babai nga agpaspasikal tapno alun-onenna ti ubing apaman a mayanak.
Revelation	12	5	Ket impasngay ti babai ti maysa a lalaki a mangiturayto iti amin a nasion babaen iti sarukod a landok. Ngem narabsut ti maladaga ket naipan iti Dios a situtugaw iti tronona.
Revelation	12	6	Nagkamang ti babai iti let-ang, iti maysa a lugar nga insagana ti Dios a pakataripatoanna iti uneg ti 1,260 nga aldaw.
Revelation	12	7	Kalpasanna, bimtak ti gubat sadi langit. Rinaut ni Miguel ken dagiti anghelesna ti dragon. Nakirupak ti dragon ken dagiti anghelesna.
Revelation	12	8	Ngem naabak ti dragon ken dagiti anghelesna, ket saandan a napalubosan nga agyan sadi langit.
Revelation	12	9	Naitappuak ti dakkel a dragon, daydi uleg idi ugma a managan Diablo wenno Satanas, a mangal-allilaw iti entero a lubong. Naitappuak ditoy daga agraman dagiti anghelesna.
Revelation	12	10	Kalpasanna, nangngegko ti maysa a napigsa a timek sadi langit. Kinunana, “Dimtengen ti panangisalakan ti Dios, ti pannakabalinna ken ti pagarianna! Ipabigbigen ti Cristona ti turayna iti sangalubongan. Ta napagtalawen sadi langit ti mangidardarum kadagiti kakabsattayo iti pammati iti aldaw ken rabii iti sangoanan ti Dios.
Revelation	12	11	Pinarmek dagiti kakabsattayo babaen iti dara ti Kordero ken iti panangsaksida iti pudno. Siaayatda a mangipatli iti biagda gapu iti pammatida.
Revelation	12	12	Agragsakkayo ngarud, dakayo nga agnaed sadi langit. Ngem asikayo pay, dakayo nga agnaed iti daga ken taaw! Bimmaban kadakayo ti Diablo a kasta unay ti pungtotna, ta ammona a bassit laengen ti natda a tiempona.”
Revelation	12	13	Idi nadlaw ti dragon ti pannakaitappuakna ditoy daga, kinamatkamatna daydi babai a nangipasngay iti ubing a lalaki.
Revelation	12	14	Ngem naikkan ti babai iti dua a payak ti dakkel nga agila tapno makatayab a mapan iti lugarna idiay let-ang. Sadiayto ti pakataripatoanna iti uneg ti tallo ket gudua a tawen tapno malisianna ti pungtot ti uleg.
Revelation	12	15	Gapu iti daytoy, nangipugso ti uleg iti danum a nagbalin a kasla karayan tapno mayanud ti babai.
Revelation	12	16	Ngem timmulong ti daga iti babai. Nagrengngat ket inigupna ti danum nga impugso ti dragon.
Revelation	12	17	Gapu iti pungtot ti dragon, napanna ginubat dagiti nabati nga annak ti babai, dagiti amin nga agtungtungpal kadagiti bilbilin ti Dios ken mangsaksaksi iti pudno nga impaltiing ni Jesus.
Revelation	12	18	Ket nagtakder ti dragon iti igid ti baybay.
Revelation	13	1	Nakitak ti maysa a narungsot nga animal a rumrumkuas iti taaw. Pito ti ulona ket sangapulo met ti sarana. Nagkorona ti tunggal sara ket iti tunggal ulo, adda dagiti naisurat a nagan a nanglais iti Dios.
Revelation	13	2	Kasla leopardo ti nakitak nga animal, kasla agsaksaka nga oso, ken kasla agngiwngiwat a leon. Inted kenkuana ti dragon ti bukodna a pannakabalin, ti trono ken ti naindaklan a turayna.
Revelation	13	3	Kasla nasugat ti maysa nga ulo ti animal. Nagistayanna impatay daytoy ngem immimbag met laeng. Nasdaaw dagiti amin a tattao iti lubong iti napasamak ket simmurotda iti animal.
Revelation	13	4	Nagdaydayaw dagiti amin a tattao iti dragon gapu ta intedna ti turayna iti animal. Nagdaydayawda met iti animal. “Siasino ti kas iti narungsot nga animal?” kinunada. “Siasino ti makabael a makirupak kenkuana?”
Revelation	13	5	Napalubosan ti narungsot nga animal nga agsalawasaw, agsao iti maibusor iti Dios, ken agturay iti uneg ti 42 a bulan.
Revelation	13	6	Rinugianna ti agsao iti maibusor iti Dios, iti nagan ti Dios, iti balay ti Dios ken amin nga agnaed sadi langit.
Revelation	13	7	Napalubosan a manggubat ken mangparmek kadagiti tattao ti Dios, ket naikkan iti kalintegan a mangituray kadagiti tattao iti amin a tribu, pagilian, pagsasao ken puli.
Revelation	13	8	Agdaydayawto kenkuana dagiti amin a tattao iti rabaw ti daga, malaksid dagiti naisurat ti naganda iti libro ti biag sakbay a naparsua ti lubong. Daytoy a libro kukua ti napapatay a Kordero.
Revelation	13	9	“Dumngeg ngarud ti siasinoman nga adda pannakaawatna!
Revelation	13	10	Siasinoman a nairanta a matiliw, matiliwto. Ti nairanta a mapapatay iti kampilan, mapapatayto iti kampilan. Daytoy ti pakasapulan iti panagibtur ken pammati iti biang dagiti tattao ti Dios.”
Revelation	13	11	Nakakitaak manen iti sabali a narungsot nga animal a rimmuar iti daga. Dua ti sarana a kasla sara ti karnero, ngem kasla agsasao a dragon.
Revelation	13	12	Inaramatna ti amin a turay ti immuna a narungsot nga animal. Pinilitna ti daga ken dagiti amin nga agnanaed ditoy nga agdaydayawda iti umuna a narungsot nga animal a naimbaganen ti sugat a dandanina impatay.
Revelation	13	13	Nagiparang kadagiti nakaskasdaaw a pagilasinan ti maikadua a narungsot nga animal. Iti imatang ti amin, pinagtinnagna ditoy daga ti apuy manipud langit.
Revelation	13	14	Inallilawna amin a tattao nga agnanaed ditoy daga babaen kadagiti pagilasinan a naipalubos nga iparangna iti imatang ti umuna a narungsot nga animal. Imbaga ti narungsot nga animal kadagiti tattao ditoy lubong a mangaramidda iti ladawan a pammadayaw iti narungsot nga animal a nasugat iti kampilan ngem nagbiag.
Revelation	13	15	Napalubosan ti maikadua a narungsot nga animal a mangted biag iti ladawan ti immuna, tapno makasao ti ladawan ken mabalinna a patayen dagiti amin a saan nga agdaydayaw kenkuana.
Revelation	13	16	Pinilit ti narungsot nga animal dagiti amin a tattao, nanumo ken natan-ok, nabaknang ken napanglaw, tagabu ken siwawayawaya, a mamarkaan iti makannawan nga ima wenno iti mugingda.
Revelation	13	17	Awan ti makapaglako wenno makapaggatang no saan naimarka kenkuana ti nagan ti animal wenno ti numero a kaibatogan ti naganna.
Revelation	13	18	Kasapulan ditoy ti kinasirib. Mabalin a maammoan ti masirib ti kaipapanan ti numero ti animal gapu ta kaibatogan daytoy ti nagan ti lalaki. Ti numero ket 666.
Revelation	14	1	Nakitak ti Kordero nga agtaktakder idiay Bantay Sion. Kaduana ti 144,000 a tattao a nasuratan ti mugingda iti nagan ti Kordero ken iti nagan ti Amana.
Revelation	14	2	Manipud sadi langit, adda nangngegko a timek a kasla daranudor ti dissuor ti danum ken napigsa a gurruod. Immaweng a kasla musika nga agtaud kadagiti matoktokar nga arpa.
Revelation	14	3	Nakasango dagiti 144,000 iti trono, kadagiti uppat a sibibiag a parsua ken kadagiti panglakayen. Agkankantada iti baro a kanta nga awan ti makasursuro malaksid laeng kadakuada a nasubbot ditoy daga.
Revelation	14	4	Isuda dagiti saan a natulawan babaen kadagiti babbai, ta nadalusda. Sumursurotda iti Kordero iti sadinoman a papananna. Isuda dagiti nasubbot iti sangkataoan ken dagiti umuna a maidaton iti Dios ken iti Kordero.
Revelation	14	5	Pulos a saanda a nagulbod. Awan mulitda.
Revelation	14	6	Kalpasanna, nakitak ti sabali nga anghel nga agtaytayab iti tangatang. Adda kenkuana ti agnanayon a mensahe ti Naimbag a Damag nga ipakaammona kadagiti agnaed ditoy rabaw ti daga, iti amin a puli, tribu, pagsasao ken pagilian.
Revelation	14	7	“Agbutengkay iti Dios,” impukkawna, “ket agdaydayawkayo iti kinatan-okna! Ta dimtengen ti tiempo a panangukomna. Agdaydayawkayo iti Dios a namarsua iti langit, daga, taaw ken kadagiti ubbog.”
Revelation	14	8	Simmaruno ti maikadua nga anghel ket kinunana, “Natnagen ti Babilonia! Wen, natnagen ti agdindinamag a siudad! Pinainumna dagiti amin a tattao iti arak—ti naingel nga arak ti kinaderrepna.”
Revelation	14	9	Simmaruno ti maikatlo nga anghel a nangipukkaw, “Dagiti agdaydayaw iti narungsot nga animal ken iti ladawanna, ken umawat iti marka iti muging wenno imana,
Revelation	14	10	inumendanto a mismo ti arak ti napalalo a pungtot ti Dios, ti arak nga imbukbokna nga awan lalaokna iti kopa ti pungtotna! Matutuokdanto iti apuy ken asufre iti sangoanan dagiti nasantoan nga angheles ken ti Kordero.
Revelation	14	11	Agnanayon nga awan inggana ti panagpangato ti apuy a mangparparigat kadakuada. Aldaw ken rabii nga awan inana dagiti nagdaydayaw iti narungsot nga animal ken iti ladawanna, ken dagiti namarkaan iti naganna.”
Revelation	14	12	Daytoy ti pakasapulan iti panagibtur dagiti tattao ti Dios, dagiti agtulnog kadagiti bilin ti Dios ken dagiti agtalinaed iti pammati ken ni Jesus.
Revelation	14	13	Kalpasanna, nakangngegak iti timek a naggapu sadi langit. Kinunana kaniak, “Isuratmo daytoy: Manipud ita, nagasat dagiti matay iti panagserbida iti Apo.” “Wen, nagasat,” kuna ti Espiritu. “Makainanadan kalpasan ti nadagsen a trabahoda ta kumuykuyog kadakuada ti bunga ti panagserbida.”
Revelation	14	14	Kalpasanna, adda nakitak a puraw nga ulep a pagtugtugawan ti maysa a parsua nga umas-asping iti anak ti tao. Adda korona a balitok iti ulona ken nakaiggem iti natadem a kumpay.
Revelation	14	15	Sabali pay nga anghel ti rimmuar iti templo ket impukkawna iti agtutugaw iti ulep, “Aramatem ti kumpaymo ta aggapaska, ta dimtengen ti tiempo. Mabalinen ti agani iti daga!”
Revelation	14	16	Pinagparaspas ngarud ti nakatugaw iti ulep ti kumpayna ket nagapas ti apit ti daga.
Revelation	14	17	Adda manen sabali nga anghel a nakitak a rimmuar iti templo sadi langit. Nakaiggem met iti natadem a kumpay.
Revelation	14	18	Adda pay sabali nga anghel a nakitak a rimmuar iti altar. Isu ti agay-aywan iti apuy. “Aramatem ti kumpaymo,” impukkawna iti anghel a nakaiggem iti kumpay. “Burasem dagiti ubas iti daga, ta naluomdan!”
Revelation	14	19	Iti kasta, pinagparaspas ti anghel ti kumpayna, binurasna dagiti bunga ti ubas, ket impurruakna dagitoy iti dakkel a pagpespesan ti napalalo a pungtot ti Dios.
Revelation	14	20	Napespes dagiti ubas iti ruar ti siudad, ket manipud iti pagpespesan, nagayus ti dara a dimmanon iti 320 a kilometro ti kaatiddog ken lima a kadapan ti kaadalem.
Revelation	15	1	Nakitak sadi langit ti sabali a naindaklan a pagilasinan, maysa a nakaskasdaaw a buya. Pito nga angheles nga addaan kadagiti pito a didigra. Dagitoy dagiti maudi a pakatungpalan ti napalalo a pungtot ti Dios.
Revelation	15	2	Ket nakitak ti kasla taaw a kristal a gumilgil-ayab. Nakitak pay dagiti nangparmek iti narungsot nga animal ken iti ladawanna, agraman iti animal a numero ti kaibatogan ti naganna. Agtatakderda iti igid ti taaw a kristal; ig-iggamanda dagiti arpa nga inted ti Dios kadakuada.
Revelation	15	3	Ket kankantaenda ti kanta ni Moises nga adipen ti Dios, ken ti kanta ti Kordero: “Apo Dios a Mannakabalin-amin Natan-ok ken nakaskasdaaw dagiti aramidmo! Ari dagiti pagilian. Nalinteg ken napudno dagiti dalanmo!
Revelation	15	4	Siasino ti saan nga agbuteng kenka, Apo? Siasino ti saan a mangitan-ok iti naganmo? Agsipud ta siksika laeng ti nasantoan. Umayto dagiti amin a pagilian Ket agdaydayawda iti sangoanam, Ta maimatangan ti amin dagiti nalinteg nga aramidmo.”
Revelation	15	5	Kalpasan daytoy, nakitak a naluktan ti templo sadi langit. Adda iti unegna ti tolda ti pammaneknek.
Revelation	15	6	Rimmuar iti templo dagiti pito nga angheles nga addaan kadagiti pito a didigra. Nakakawesda iti nadalus ken narangrang a linen a lupot ket adda balitok a banda a naiputipot iti barukongda.
Revelation	15	7	Maysa kadagiti uppat a sibibiag a parsua ti nangted kadagiti pito nga angheles iti pito a malukong a balitok. Napno dagitoy iti napalalo a pungtot ti Dios a sibibiag iti agnanayon nga awan inggana.
Revelation	15	8	Napno ti templo iti asuk a naggapu iti dayag ken pannakabalin ti Dios. Awan ti makastrek iti templo agingga a di aggibus dagiti pito a didigra nga inyeg dagiti pito nga angheles.
Revelation	16	1	Manipud iti templo, nakangngegak iti napigsa a timek a mangbilbilin kadagiti pito nga angheles: “Inkay ibuyat iti daga dagiti linaon dagiti pito a malukong ti napalalo a pungtot ti Dios.”
Revelation	16	2	Napan imbuyat ti umuna nga anghel ti linaon ti malukongna iti daga. Gapu iti daytoy, nagtaud dagiti nakabutbuteng ken naut-ot a gaddil kadagiti tattao nga addaan iti marka ti narungsot nga animal, ken kadagiti nagdaydayaw iti ladawanna.
Revelation	16	3	Imbuyat ti maikadua nga anghel ti linaon ti malukongna iti taaw. Nagbalin ti danum a kasla dara ti natay a tao ket natay dagiti amin a sibibiag a parsua iti taaw.
Revelation	16	4	Imbuyat met ti maikatlo nga anghel ti malukongna kadagiti karayan ken ubbog, ket nagbalinda met a dara.
Revelation	16	5	Nangngegko ti kuna ti anghel a mangay-aywan iti danum: “Nalinteg ti panangukommo, O Nasantoan, Sika nga adda ita ken sika nga adda idi;
Revelation	16	6	Imparukpokda ti dara dagiti tattao ti Dios, Ken ti dara dagiti profeta, Isut' gapuna a pinainummo ida iti dara. Lak-amenda ti kaikarianda a dusa.”
Revelation	16	7	Nangngegko ti timek a naggapu iti altar: “Apo Dios a Mannakabalin-amin, awan duadua a napudno ken nalinteg dagiti panangukommo!”
Revelation	16	8	Kalpasanna, imbuyat ti maikapat nga anghel ti malukongna iti init, ket napalubosan a mangpuor kadagiti tattao.
Revelation	16	9	Mapupuoran la ngaruden dagiti tattao, ilunlunodda pay laeng ti nagan ti Dios nga adda pannakabalinna kadagitoy a didigra idinto nga agbabawida koma kadagiti basbasolda ket agdaydayawda iti dayagna.
Revelation	16	10	Imbuyat met ti maikalima nga anghel ti malukongna iti trono ti narungsot nga animal. Nagsipnget ti entero a pagarian ti animal. Kinagat dagiti tattao dagiti bibigda gapu iti rigat.
Revelation	16	11	Inlunodda ti Dios sadi langit gapu kadagiti ut-ot ken gaddilda. Ngem saanda a nagbabawi kadagiti dakes nga aramidda.
Revelation	16	12	Imbuyat ti maikanem nga anghel ti malukongna iti dakkel a karayan Eufrates. Namagaan ti karayan tapno adda pagnaan dagiti ari nga aggapu iti daya.
Revelation	16	13	Ket nakakitaak iti tallo a narugit nga espiritu a kasla tukak a rumrummuar kadagiti ngiwat ti dragon, ti narungsot nga animal ken ti sinan-profeta.
Revelation	16	14	Isuda dagiti espiritu ti demonio nga agiparparang iti pagilasinan. Mapan dagiti tallo nga espiritu kadagiti ari iti sangalubongan tapno ummongenda ida a makigubat inton dumteng ti naindaklan nga aldaw ti Mannakabalin-amin a Dios.
Revelation	16	15	“Denggenyo, umayak a kasla mannanakaw! Nagasat ti tao a siririing ken di manguksob iti pagan-anayna tapno saan a lamolamo a magna ken saan a mabain kadagiti tattao.”
Revelation	16	16	Ket inummong dagiti espiritu dagiti ar-ari sada impan ida iti lugar a maaw-awagan Armagedon iti pagsasao a Hebreo.
Revelation	16	17	Kalpasanna, imbuyat ti maikapito nga anghel ti malukongna iti angin. Adda napigsa a timek a naggapu iti trono iti templo. “Nalpasen!” kinunana.
Revelation	16	18	Nagkimatkimat, rimkuas dagiti dulluog ken gurruod ken nagginggined iti napigsa. Daytoy ti kapigsaan a ginggined manipud pannakaparsua ti tao. Wen, nakapigpigsa!
Revelation	16	19	Nadadael a nagkatlo ti dakkel a siudad, ket narba dagiti siudad iti amin a pagilian. Saan a nakalisi ti agdindinamag a Babilonia iti pannusa ti Dios; impainumna kenkuana ti arak iti kopana—ti arak ti nakaam-amak a pungtotna.
Revelation	16	20	Limned amin a purpuro ken bambantay.
Revelation	16	21	Manipud langit, nagtudo iti dadakkel nga yelo—aglimapulo a kilo ti dagsen ti tunggal maysa—ket natupakan dagiti tattao. Inlunod dagiti tattao ti Dios gapu iti daytoy a didigra, ta nakabutbuteng unay.
Revelation	17	1	Immasideg kaniak ti maysa kadagiti pito nga angheles nga addaan iti pito a malukong ket kinunana: “Umayka, ket ipakitak kenka ti pannakadusa ti reyna ti immoralidad, dayta agdindinamag a siudad a nabangon iti asideg dagiti adu a karayan.
Revelation	17	2	Nakikamalala kenkuana dagiti ari iti daga, ket nabartek dagiti tattao iti sangalubongan iti arak ti kinaderrepna.”
Revelation	17	3	Nariknak nga addaak iti pannakabalin ti Espiritu ket impannak ti anghel iti let-ang. Nakitak sadiay ti maysa a babai a nakasakay iti narungsot nga animal a nalabaga a nasuratan ti entero a bagina kadagiti agkakadakes a nagan a maibusor iti Dios. Adda pito nga ulo ken sangapulo a sarana.
Revelation	17	4	Kolor ube ken nalabaga ti pagan-anay ti babai. Rumimatrimat dagiti alahasna a balitok, agkakapateg a bato ken perlas. Nakaiggem iti kopa a balitok a napno iti agkakaalas ken agkakarugit a banag a gapuanan ti kinaimmoralna.
Revelation	17	5	Naisurat iti mugingna ti nagan nga adda nalimed a kaipapananna: “Ti Agdindinamag a Babilonia, ina dagiti dakes a babbai ken amin a kinaderrep ditoy lubong.”
Revelation	17	6	Ket nakitak a nabartek ti babai iti dara dagiti tattao ti Dios ken iti dara dagiti martir—dagiti napapatay idi gapu iti kinapudnoda ken ni Jesus. Kasta unay siddaawko a nakakita iti babai.
Revelation	17	7	“Apay a masdaawka?” sinaludsod ti anghel kaniak. “Ibagak kenka ti nalimed a kaipapanan ti babai ken ti nagsakayanna a narungsot nga animal nga adda pito nga ulona ken sangapulo a sarana.
Revelation	17	8	Sibibiag idi ti nakitam nga animal ngem ita, natayen. Dandani rummuaren iti nakaun-uneg a yuyeng ket agturong iti pannakadadael. Dagiti tattao nga agbibiag iti daga a saan a naisurat ti naganda iti libro ti biag sakbay ti pannakaparsua ti lubong, masdaawdanto a makakita iti narungsot nga animal. Sibibiag idi ket ita, natayen, ngem agparangto manen.
Revelation	17	9	“Daytoy ti pakasapulan iti kinasirib ken pannakaawat. Dagiti pito nga ulo isuda ti pito a turod a pagtugtugawan ti babai. Iladawanda ti pito nga ari:
Revelation	17	10	Naparmeken ti lima kadakuada, agturturay pay laeng ti maysa, ket di pay immay ti maysa. Inton umay, apagbiitto laeng ti panagturayna.
Revelation	17	11	Ket ti narungsot nga animal a sibibiag idi ngem ita natayen, isu ti maikawalo nga ari a maibilang kadagiti pito—agturongen iti pannakadadael.
Revelation	17	12	“Dagiti sangapulo a sara a nakitam, isuda dagiti sangapulo nga ari a di pay nagturay, ngem agturaydanto a kaduada ti narungsot nga animal iti uneg ti maysa nga oras.
Revelation	17	13	Maymaysa ti panggep dagitoy a sangapulo, ket itedda ti pannakabalin ken turayda iti narungsot nga animal.
Revelation	17	14	Gubatendanto ti Kordero, ngem parmekento ida ti Kordero ken dagiti naayaban, napili ken mapagtalkan a pasurotna agsipud ta isu ti Apo dagiti appo ken Ari dagiti ar-ari.”
Revelation	17	15	Kinuna pay ti anghel kaniak: “Dagiti nakitam a danum a pagtugtugawan ti immoral a babai, isuda dagiti adu a tattao iti amin a puli ken pagilian.
Revelation	17	16	Guraento dagiti nakitam a sangapulo a sara ken ti narungsot nga animal ti immoral a babai. Agawendanto amin a sanikuana sada panawan a lamolamo. Kanendanto ti lasagna ket puorandanto ti nabati.
Revelation	17	17	Tinignay ida ti Dios tapno sangsangkamaysada a mangibanag iti panggepna babaen iti pannangtedda iti turayda iti narungsot nga animal agingga iti pannakatungpal dagiti sao ti Dios.
Revelation	17	18	“Ti nakitam a babai, isu ti dakkel a siudad a mangituray kadagiti ar-ari iti daga.”
Revelation	18	1	Kalpasanna, nakitak ti sabali nga anghel a bumabbaba manipud langit. Adda dakkel a turayna ket rinaniagan ti dayagna ti entero a daga.
Revelation	18	2	“Natnagen!” impukkawna. “Natnagen ti Babilonia nga agdindinamag a siudad! Taeng laengen dagiti demonio ken dakes nga espiritu. Pagaponanen ti amin a kita ti agkakarugit ken nakarimrimon a tumatayab.
Revelation	18	3	Ta pinainumna dagiti amin a pagilian iti naingel nga arak ti kinaderrepna. Nakikamalala kenkuana dagiti ar-ari iti daga, ket bimmaknang dagiti agtagtagilako ditoy lubong gapu iti aglablabes a kinaderrepna.”
Revelation	18	4	Nangngegko ti sabali pay a timek a naggapu sadi langit a kunana: “Adaywanyo, rummuarkayo kenkuana, tattaok! Saankayo a makiraman kadagiti basbasolna, tapno diyo baklayen met ti pannakadusana!
Revelation	18	5	Ta tumukno sadi langit ti kaadu ti basolna, Ket dinto malipatan ti Dios ti kinadakesna.
Revelation	18	6	Ipalak-amyo kenkuana ti inaramidna kadakayo. Ibalesyo iti mamindua ti impaayna. Punnoenyo ti kopana iti inumen a napapait ngem ti insaganana kadakayo.
Revelation	18	7	No kasano ti kinapasindayag ken kinabarayuboyna, Kasta met ti rigat ken ladingit nga ipalak-amyo kenkuana. Ta kanayon nga ibagbagana iti bagina: ‘Naisaadak a reyna, saanak a maysa a balo. Diakto aglak-am iti ladingit uray kaano!’
Revelation	18	8	Gapu iti daytoy, aggigiddan nga agdissuor kenkuana dagiti didigra iti uneg ti maysa nga aldaw, Angol, ladingit ken bisin. Ket mapuoranto agingga a dumapu, ta mannakabalin ni Apo Dios a mangukom kenkuana.”
Revelation	18	9	Mapuoranto ti siudad ket agdung-aw ken agsasangitto dagiti ar-ari a nakikamalala ken nakiraman iti kinaderrepna inton makitada ti asuk ti apuy a mangikisap kenkuana.
Revelation	18	10	Agtakderdanto iti adayo agsipud ta mabutengda a mairaman iti pannakadusana. Kunadanto: “Nakabutbuteng! Iti uneg laeng ti maysa nga oras, nalpasen ti pannakadusa ti agdindinamag a siudad ti Babilonia!”
Revelation	18	11	Sangitan ken dung-awanto met dagiti agtagtagilako ditoy daga ta awanen ti gumatang kadagiti tagilakoda.
Revelation	18	12	Awanen ti gumatang kadagiti balitok, pirak, agkakapateg a bato ken perlasda; kadagiti linen, ube, seda ken nalabaga a lupot; kadagiti amin nga agkakabanglo a kayo ken amin a kita ti alikamen a naaramid iti marfil ken agkakangina a kayo, bronse, landok ken marmol;
Revelation	18	13	ken kadagiti kanela, rekado, insenso, mirra ken olibano; kadagiti arak ken lana, arina ken trigo; kadagiti baka ken karnero, kabalio ken lugan, tagabu, kayatna a sawen, dagiti kararua dagiti tattao.
Revelation	18	14	Kunanto kenkuana dagiti agtagtagilako: “Awanen dagiti naimbag a bambanag a kayatmo a tagikuaen, ket saanton a mapasubli ti amin a kinabaknangmo agraman ti kinapintasmo!”
Revelation	18	15	Saan nga umasideg dagiti agtagtagilako a bimmaknang iti dayta a siudad agsipud ta mabutengda a mairaman iti panagsagabana. Agsangit ken agdung-awdanto,
Revelation	18	16	a kunada, “Nakabutbuteng ti napasamak iti agdindinamag a siudad! Agkawkawes idi iti nalabaga a lupot, de lana ken ube. Agar-aramat idi kadagiti alahas a balitok, agkakapateg a bato ken perlas!
Revelation	18	17	Iti las-ud laeng ti maysa nga oras, nagbalinda amin a dapu!” Manipud iti adayo, agbuybuya dagiti amin a kapitan ken tripulante ti barko, dagiti pasahero ken ti dadduma pay nga aggapu iti taaw ti pagbiagda.
Revelation	18	18	Agsangsangitda a mangbuybuya iti asuk ti maur-uram a siudad. “Awan umasping iti kinalatak dayta a siudad!” kinunada.
Revelation	18	19	Inikkanda dagiti uloda iti tapok ket kinunada a sililiday: “Nakabutbuteng! Nakaam-amak ti napasamak iti agdindinamag a siudad! Dayta a siudad ti bimmaknangan dagiti amin nga adda barkona nga agbibiahe. Ngem napukawna amin iti uneg ti maysa nga oras!”
Revelation	18	20	Agragsakka, O langit, gapu iti pannakadadaelna; agragsakkayo, dakayo a tattao ti Dios, dakayo nga apostoles ken dakayo a profeta! Ta inukom ti Dios gapu iti inaramidna kadakayo!
Revelation	18	21	Kalpasanna, nangala ti maysa a mannakabalin nga anghel iti bato a kas iti kadakkel ti gilingan ket impurruakna iti baybay a kunkunana: “Kastoyto ti nakaam-amak a pannakatnag ti Babilonia nga agdindinamag a siudad, ket saanton a makita uray kaanoman.
Revelation	18	22	Saanton a mangngeg iti siudadmo ti tokar dagiti umaarpa ken musiko, dagiti agpuypuyot iti fluta ken trumpeta. Awanton ti masarakan kenka a managpartuat. Saanton nga aguni dagiti gilingan!
Revelation	18	23	Saannakanto metten a raniagan ti uray maysa a pagsilawan; saanto metten a mangngeg dagiti naragsak a timek ti agkasar. Dagiti komersiantem ti kabibilgan iti amin a lubong. Inallilawmo dagiti amin a nasion babaen iti salamangka.”
Revelation	18	24	Nadusa ti Babilonia gapu ta nasarakan kenkuana ti dara dagiti profeta, dagiti tattao ti Dios ken dagiti amin a napapatay iti sangalubongan.
Revelation	19	1	Kalpasan daytoy, nangngegko ti kasla nagtitipon a timek ti adu a tattao sadi langit. Ikankantada: “Madaydayaw ti Dios! Ti pannakaisalakan, dayaw ken pannakabalin kukua ti Diostayo!
Revelation	19	2	Nalinteg ken rumbeng dagiti panangukomna. Dinusana ti agdindinamag nga immoral a babai a nangmulit iti daga babaen iti kinaderrepna. Dinusa ti Dios agsipud ta pinatayna dagiti adipen ti Apo.”
Revelation	19	3	Kinunada pay iti napigsa a timek: “Madaydayaw ti Dios! Agpangato iti agnanayon nga awan inggana ti asuk ti mapupuoran nga agdindinamag a siudad!”
Revelation	19	4	Nagpakleb dagiti duapulo ket uppat a panglakayen ken dagiti uppat a sibibiag a parsua, ket nagdaydayawda iti Dios nga agtugtugaw iti trono. Kinunada, “Amen! Madaydayaw ti Dios!”
Revelation	19	5	Adda nagsao manipud iti trono: “Dayawenyo ti Diostayo, dakay amin nga adipenna, dakay amin nga agdaydayaw kenkuana, natan-ok man wenno nanumo!”
Revelation	19	6	Kalpasanna, nangngegko ti kasla timek ti adu a tattao a kasla daranudor ti agdissuor a danum ken napigsa a gurruod. Kinunada: “Madaydayaw ti Dios! Ari ti Apo a Diostayo a Mannakabalin-amin!
Revelation	19	7	Agrag-o ken agragsaktayo! Idaydayawtayo ti kinatan-okna, ta agkasaren ti Kordero! Nakasaganan ti Babai a Maikallaysa,
Revelation	19	8	nakawesan iti nadalus ken nasileng a de lana.” (Ti de lana isu dagiti nalinteg nga aramid dagiti tattao ti Dios.)
Revelation	19	9	Ket kinuna ti anghel kaniak, “Isuratmo daytoy: Nagasat dagiti naawis iti pannakarambak ti kasar ti Kordero.” Innayonna, “Pudno a sao ti Dios dagitoy.”
Revelation	19	10	Nagpaklebak iti sakaananna tapno agdaydayawak kenkuana, ngem kinunana, “Dimo aramiden ti kasta! Adipenak met a kas kenka ken kas kadagiti kakabsatmo a nangpaneknek iti pudno maipapan ken ni Jesus. Ti Dios laeng ti pagdaydayawam!” Ta ti pammaneknek maipapan ken ni Jesus isu ti mangtignay kadagiti profeta.
Revelation	19	11	Naglukat ti langit ket nakitak ti maysa a puraw a kabalio. Adda nakasakay. Maaw-awagan iti Matalek ken Napudno agsipud ta nalinteg ti panangukom ken pannakigubatna.
Revelation	19	12	Kasla gumilgil-ayab nga apuy dagiti matana ket adu ti korona iti ulona. Naisurat ti naganna iti bagina, ngem isu laeng ti makaammo iti kaipapananna.
Revelation	19	13	Daradara ti pagan-anayna. “Sao ti Dios” ti nagan a pangawagda kenkuana.
Revelation	19	14	Sumarsaruno kenkuana dagiti armada ti langit. Nakasakayda kadagiti puraw a kabalio ket sikakawesda iti nadalus ken puraw a de lana.
Revelation	19	15	Manipud iti ngiwatna, rimmuar ti maysa a natadem a kampilan a pangparmekna kadagiti pagilian. Iturayannanto ida babaen iti baston a landok, ket manipud iti pagpespesan iti ubas, pagayusennanto ti arak ti napalalo a pungtot ti Mannakabalin-amin a Dios.
Revelation	19	16	Iti kawes ken luppona, naisurat dagiti balikas: “Ari dagiti ar-ari ken Apo dagiti appo.”
Revelation	19	17	Nakitak ti maysa nga anghel nga agtaktakder iti init, ket impukkawna kadagiti amin a tumatayab sadi langit: “Umaykayo tumabuno iti dakkel a padaya ti Dios.
Revelation	19	18	Umayyo kanen ti lasag dagiti ar-ari, dagiti heneral, dagiti soldado, dagiti kabalio ken dagiti nagsakay kadakuada, dagiti amin a tattao, tagabu ken siwawayawaya, natan-ok ken nanumo.”
Revelation	19	19	Ket nakitak ti narungsot nga animal, dagiti ari iti daga ken dagiti buyotda. Naguurnongda a manggubat iti nakasakay iti kabalio agraman dagiti buyotna.
Revelation	19	20	Natiliw ti animal ken ti sinan-profeta a nagiparang idi kadagiti nakaskasdaaw a pagilasinan iti sangoanan ti animal. (Dagitoy a milagro ti pinangallilawna kadagiti tattao nga addaan marka iti animal ken nagdaydayaw iti ladawanna.) Sibibiag a naitappuak ti animal ken ti sinan-profeta iti dan-aw ti gumilgil-ayab nga asufre.
Revelation	19	21	Natay dagiti buyotda iti kampilan a rimmuar iti ngiwat ti nakasakay iti kabalio. Ket nagum-uma dagiti tumatayab a nangan kadagiti lasagda.
Revelation	2	1	“Kastoy ti isuratmo iti anghel ti iglesia idiay Efeso: “Daytoy ti mensahe nga aggapu iti mangig-iggem kadagiti pito a bituen iti makannawan nga imana ken agpagnapagna iti nagbabaetan dagiti pito a pagsilawan a balitok:
Revelation	2	2	Ammok dagiti aramidmo, dagiti panagbannog ken ti naanus a panagibturmo. Ammok a dimo maanusan dagiti dakes a tattao. Sinuotmo dagiti agpampamarang nga apostoles, ket natakkuatam nga ulbodda.
Revelation	2	3	Ammok a naanuska. Inturedmo dagiti rigat gapu kaniak ket saanka a naupay.
Revelation	2	4	Ngem daytoy ti diak kayat kenka: saannakon nga ay-ayaten a kas idi damo.
Revelation	2	5	Laglagipem ti kasasaadmo idi sakbay ti pannakatnagmo. Agbabawika ket agbiagka a kas idi nangrugika a nagkristiano. Ta no saanka nga agbabawi, umaykonto ikkaten ti pagsilawam iti nakaisaadanna.
Revelation	2	6	Ngem adda met naimbag kenka: guraem, kas kaniak, ti ar-aramiden dagiti Nicolaita.
Revelation	2	7	“No adda pannakaawatyo, denggenyo ngarud ti sao ti Espiritu kadagiti iglesia: “Ti agballigi, ikkakto iti kalintegan a mangan iti bunga ti kayo ti biag nga adda iti minuyongan ti Dios.”
Revelation	2	8	“Kastoy ti isuratmo iti anghel iti iglesia idiay Esmirna: “Daytoy ti mensahe nga aggapu iti Pangrugian ken Paggibusan, isu a natay ken nagbiag manen:
Revelation	2	9	Ammok dagiti pakariribukam. Ammok met a napanglawka, ngem iti kinapudnona, nabaknangka! Ammok pay dagiti pammadpadakes kenka dagiti agkunkuna a Judioda uray no saan met. Maysada a bunggoy nga agdaydayaw ken ni Satanas.
Revelation	2	10	Dika agbuteng kadagiti panagsagaba a dumtengto kenka. Denggem, suotennaka ti Diablo babaen iti panangipisokna iti sumagmamano kadakayo iti pagbaludan. Agrigatkayto iti uneg ti sangapulo nga aldaw. Agtalinaedka ngarud a mapagtalkan uray pay no isut' pakatayam ket itedkonto kenka ti biag a kas gunggona ti balligim.
Revelation	2	11	“No adda pannakaawatyo, denggenyo ngarud ti sao ti Espiritu kadagiti iglesia: “Ti agballigi, malisiannanto ti maikadua nga ipapatay.”
Revelation	2	12	“Kastoy ti isuratmo iti anghel ti iglesia idiay Pergamo: “Daytoy ti mensahe nga aggapu iti addaan iti natadem a kampilan a dua ti tademna:
Revelation	2	13	Ammok ti pagnaedam—ti lugar a yan ti trono ni Satanas. Nupay kasta, nagtalinaedka a napudno kaniak. Dimo tinallikudan ti pammatim kaniak uray idi tiempo ni Antipas a mapagtalkan a saksik a napapatay iti daydiay a pagtaengan ni Satanas.
Revelation	2	14	Ngem adda diak kayat kenka: adda sumagmamano kadakayo dita a pasurot ni Balaam. Isu ti nangisuro ken ni Balak a mangaramid iti pagbasolan dagiti Israelita babaen iti pannanganda iti taraon a naidaton kadagiti didiosen ken panagaramidda kadagiti immoralidad.
Revelation	2	15	Adda met sumagmamano kadakayo a sumursurot iti pannursuro dagiti Nicolaita.
Revelation	2	16	Agbabawika ngarud kadagiti basbasolmo. Ta no saan, umayak kenka iti mabiit ket pukawek dagita a tattao babaen iti kampilan a rummuar iti ngiwatko.
Revelation	2	17	“No adda pannakaawatyo, denggenyo ngarud ti kuna ti Espiritu kadagiti iglesia: “Ti agballigi, ikkakto iti naidulin a taraon. Ikkakto pay ti tunggal maysa iti puraw a bato a nakaimalditan ti baro a nagan nga awan ti makaammo malaksid ti umawat.”
Revelation	2	18	“Kastoy ti isuratmo iti anghel ti iglesia idiay Tiatira: “Daytoy ti mensahe nga aggapu iti Anak ti Dios nga addaan kadagiti mata a gumilgil-ayab a kasla apuy ken kadagiti saksaka nga agranraniag a kas iti napasileng a gambang.
Revelation	2	19	Ammok dagiti aramidmo, ti ayat ken pammatim, ti panagserbim ken ti naanus a panagibturmo. Ammok nga ad-adu ti ar-aramidem ita ngem idi damo.
Revelation	2	20	Ngem daytoy ti diak kayat kenka: palpalugodam ni Jezebel, dayta babai nga agpampamarang a profeta. Isursuro ken isungsongna dagiti adipenko a makikamalala ken mangan kadagiti taraon a naidaton kadagiti didiosen.
Revelation	2	21	Inikkak iti naan-anay a panawenna nga agbabawi kadagiti basbasolna ken mangtallikud iti immoral a panagbiagna, ngem dina kayat ti agbalbaliw.
Revelation	2	22	Adtoy, idalitkonto iti pagiddaan, agraman dagiti nakikamalala kenkuana. Agsagabadanto iti nakaro malaksid no agbabawida iti kinadakes nga inaramidda iti sidongna.
Revelation	2	23	Papatayekto met dagiti annakna tapno maammoan dagiti iglesia nga ammok ti panunot ken tarigagay dagiti tattao. Dusaekto ti tunggal maysa kadakayo, segun ti inaramidyo.
Revelation	2	24	“Ngem ti dadduma kadakayo dita Tiatira, diyo sinurot daytoy dakes a pannursuro. Saanyo a nasursuro ‘ti nauneg a palimed ni Satanas,’ kas kuna ti dadduma. Kunak kadakayo a dikayton pabaklayan iti sabali nga awit.
Revelation	2	25	Ngem masapul a pagtalinaedenyo a natibker ti adda kadakayo agingga iti yaayko.
Revelation	2	26	Ti agballigi nga agtungpal iti pagayatak agingga iti panungpalan, ikkakto iti pannakabalin a kas iti inawatko ken ni Amak: Pagturayekto kadagiti nasion
Revelation	2	27	tapno iturayanna ida babaen iti baston a landok ken burburakenna ida a kas iti damili a banga.
Revelation	2	28	Itedkonto met kenkuana ti bituen nga agraniag iti agsapa.
Revelation	2	29	“No adda pannakaawatyo, denggenyo ngarud ti sao ti Espiritu kadagiti iglesia.”
Revelation	20	1	Nakitak ti maysa nga anghel a bumabbaba manipud langit. Iggemna ti maysa a dakkel a kawar ken ti tulbek ti nakaun-uneg a yuyeng.
Revelation	20	2	Tiniliwna ti dragon, daydi duduogan nga uleg nga isu ti Diablo ken Satanas, sana kinawaran tapno saan a makaruk-at iti unos ti 1,000 a tawen.
Revelation	20	3	Intappuakna iti nakaun-uneg a yuyeng. Rinikpan ken tinimbreanna ti wangawangan tapno saan a makaruar ti dragon ken mangallilaw kadagiti pagilian. Inton aggibus ti 1,000 a tawen, masapul a mawayawayaan iti apagbiit a tiempo.
Revelation	20	4	Ket nakakitaak kadagiti trono. Naikkan dagiti nakatugaw sadiay iti pannakabalin a mangukom. Nakitak met dagiti kararua dagiti napapatay gapu iti panangpaneknekda ken ni Jesus ken iti panangipakaammoda iti sao ti Dios. Saanda a nagrukbab iti narungsot nga animal wenno iti ladawanna. Saanda a pinaikkan dagiti muging ken imada iti marka ti narungsot nga animal. Nagungarda ket nakipagturayda ken ni Cristo iti unos ti 1,000 a tawen.
Revelation	20	5	(Saan a nagungar dagiti dadduma agingga a di malpas ti 1,000 a tawen.) Daytoy ti umuna a pannakapagungar dagiti natay.
Revelation	20	6	Nagasat ken nasantoan dagiti mairaman iti umuna a pannakapagungar. Awan pannakabalin ti maikadua nga ipapatay kadakuada. Agbalindanto a papadi ti Dios ken ni Cristo, ket makipagturaydanto kenkuana iti 1,000 a tawen.
Revelation	20	7	Kalpasan ti 1,000 a tawen, mawayawayaanto ni Satanas iti nakaibaludanna.
Revelation	20	8	Rummuarto a mangallilaw kadagiti nasion iti entero a lubong, kayatna a sawen, da Gog ken Magog. Ummongento ida ni Satanas a kaduana a makigubat. Adunto ti armadada kas iti kaadu ti darat iti igid ti baybay.
Revelation	20	9	Nagwarasda iti sangalubongan ket linakubda ti kampo dagiti tattao ti Dios ken ti inay-ayatna a siudad. Ngem nagtudo iti apuy manipud langit a nangibus kadakuada.
Revelation	20	10	Kalpasanna, naitappuak iti dan-aw ti apuy ken asufre ti Diablo a nangallilaw kadakuada. Daytoy met la a dan-aw ti nakaitappuakan ti narungsot nga animal ken ti sinan-profeta. Matutuokdanto sadiay iti aldaw ken rabii, iti agnanayon nga awan inggana.
Revelation	20	11	Kalpasanna, nakitak ti maysa a dakkel a trono a puraw agraman ti nakatugaw. Nagpukaw ti langit ken daga iti sangoananna ket awanen pakakitaan kadakuada.
Revelation	20	12	Nakitak dagiti natay, natan-ok ken nanumo, nga agtatakder iti sangoanan ti trono. Naluktan dagiti libro ken ti sabali a libro, ti libro ti biag. Naukom dagiti natay segun ti inaramidda a kas naisurat kadagiti libro.
Revelation	20	13	Inyula ti taaw dagiti natay nga adda kenkuana. Inyula met ni Patay ken ti Hades dagiti natay nga adda kadakuada. Naukomda amin kas mayannurot iti inaramidda.
Revelation	20	14	Kalpasanna, naitappuak ni Patay ken ti Hades iti dan-aw ti apuy. (Daytoy a dan-aw ti apuy ti maikadua nga ipapatay.)
Revelation	20	15	Ditoy a dan-aw ti apuy ti nakaitappuakan dagiti awan naganna iti libro ti biag.
Revelation	21	1	Kalpasanna, nakitak ti baro a langit ken ti baro a daga. Awanen ti immuna a langit ken ti immuna a daga. Awan metten ti taaw.
Revelation	21	2	Ket nakitak ti Nasantoan a Siudad, ti baro a Jerusalem, a bumabbaba manipud langit nga aggapu iti Dios, a kas iti babai a nakawesan nga agkasar ken mangpadpadaan iti lalaki a mangikallaysa kenkuana.
Revelation	21	3	Nakangngegak iti napigsa a timek a naggapu iti trono. Kunana: “Agnaeden ti Dios iti sidong dagiti tattao! Makipagtaengto kadakuada ket isudanto ti ilina. Kaduadanto ti Dios, ket isunto ti Diosda.
Revelation	21	4	Punasennanto dagiti luada. Awanton ti patay, ladingit, sangsangit wenno ut-ot agsipud ta limmabasen dagiti immun-una a banag.”
Revelation	21	5	Kinuna ti nakatugaw iti trono, “Pabaroekon ti amin a banag!” Kinunana pay kaniak, “Isuratmo daytoy: Mapangnamnamaan ken pudno dagitoy a sao.”
Revelation	21	6	Kinunana pay, “Natungpalen! Siak ti Alfa ken ti Omega, ti pangrugian ken ti panungpalan. Siasinoman a mawaw, ikkakto iti kalintegan nga uminum iti ubbog ti danum ti biag.
Revelation	21	7	Daytoy ti gunggona ti agballigi: Siakto ti Diosna ket isunto ti anakko.
Revelation	21	8	Ngem nakabutbutengto ti pagbanagan dagiti takrot, dagiti traidor, dagiti naderrep, dagiti mammapatay, dagiti mannakikamalala, dagiti managanito, dagiti agrukbab kadagiti didiosen ken amin nga ulbod—agyandanto iti dan-aw ti gumilgil-ayab nga apuy ken asufre nga isu ti maikadua nga ipapatay.”
Revelation	21	9	Inasitgannak ti maysa kadagiti pito nga angheles nga addaan iti pito a malukong a napno kadagiti pito a maudi a didigra. “Umayka,” kinunana, “ket ipakitak kenka ti babai nga ikasar ti Kordero.”
Revelation	21	10	Addaak iti pannakabalin ti Espiritu ket impannak ti anghel iti rabaw ti nakangatngato a bantay. Impakitana kaniak ti Jerusalem, ti Nasantoan a Siudad a bumabbaba manipud langit nga aggapu iti Dios.
Revelation	21	11	Agranraniag daytoy gapu iti dayag ti Dios. Agrimatrimat a kas iti alahas a haspe ken aganninaw a kas iti kristal.
Revelation	21	12	Napuskol ken nangato ti bakud ket adda sangapulo ket dua a ruanganna a nagsaggaysaan a bambantayan ti sangapulo ket dua nga angheles. Iti tunggal ruangan, adda nagan a naisurat. Dagitoy dagiti nagan dagiti sangapulo ket dua a tribu ti Israel.
Revelation	21	13	Tallo ti ruangan ti tunggal benneg ti bakud: tallo iti daya, tallo iti abagatan, tallo iti amianan ken tallo iti laud.
Revelation	21	14	Nabangon ti bakud ti siudad iti sangapulo ket dua a bato a nakaisuratan ti nagan dagiti sangapulo ket dua nga apostoles ti Kordero.
Revelation	21	15	Adda balitok a pagrukod ti anghel a nagsao kaniak. Rukodenna ti siudad, dagiti ruangan ken bakudna.
Revelation	21	16	Kuadrado ti siudad: 2,400 a kilometro ti kaatiddog; kasta met ti kaakaba ken kangatona.
Revelation	21	17	Rinukod ti anghel ti bakud ket 216 a kadapan ti kangatona kas mayannurot iti rukod nga ar-aramaten dagiti tattao.
Revelation	21	18	Haspe ti bakud, puro a balitok ti siudad, ket aganninaw a kas kristal.
Revelation	21	19	Namontaran dagiti fondasion a bato ti bakud kadagiti agkakapateg a bato. Haspe ti umuna; safiro ti maikadua; kalsedonia ti maikatlo; esmeralda ti maikapat;
Revelation	21	20	sardonika ti maikalima; karnelia ti maikanem; krisolito ti maikapito; berilo ti maikawalo; topasio ti maikasiam; krisoprasio ti maikasangapulo; hasinto ti maikasangapulo ket maysa ken amatista ti maikasangapulo ket dua.
Revelation	21	21	Perlas dagiti sangapulo ket dua a ruangan; naaramid ti tunggal maysa iti sangkanayon a perlas. Paspasig a balitok dagiti kalsada ti siudad; aganninaw a kas kristal.
Revelation	21	22	Nadlawko nga awan templo iti siudad agsipud ta ni Apo Dios a Mannakabalin-amin ken ti Kordero ti pannakatemplona.
Revelation	21	23	Saanen a masapul ti init ken ti bulan a manglawag iti siudad agsipud ta ti dayag ti Dios ti mangranraniag ket ti Kordero ti pagsilawan.
Revelation	21	24	Iti lawagna, magnanto dagiti amin a tattao ket ipanto sadiay dagiti ari ditoy daga ti kinadayagda.
Revelation	21	25	Agmalmalem a silulukat dagiti ruangan ti siudad agsipud ta awanen ti rabii sadiay.
Revelation	21	26	Maipanto iti siudad ti dayag ken dayaw dagiti nasion.
Revelation	21	27	Ngem saanto a makastrek sadiay ti uray ania a saan a nadalus iti imatang ti Dios, ti siasinoman nga agar-aramid iti nakababain ken dagiti naulbod. Dagitinto laeng naisurat ti naganna iti libro ti biag nga adda iti ikut ti Kordero ti makastrek iti siudad.
Revelation	22	1	Impakita pay ti anghel ti karayan ti danum ti biag. Nalitnaw a kas kristal ti danumna nga agubbog manipud iti trono ti Dios ken ti Kordero.
Revelation	22	2	Agayus ti karayan iti tengnga ti kalsada ti siudad. Iti agsumbangirna, adda dagiti puon ti kayo ti biag a binulan nga agbunga, ket nasamay dagiti bulongda a pangagas iti sakit dagiti pagilian.
Revelation	22	3	Awan sadiay ti aniaman nga inlunod ti Dios. Masarakan iti siudad ti trono ti Dios ken ti Kordero ket agdaydayawto kenkuana dagiti adipenna.
Revelation	22	4	Makitadanto ti rupana ket maisuratto ti naganna iti mugingda.
Revelation	22	5	Awan ti rabii sadiay ket didanto masapul ti pagsilawan wenno ti lawag ti init agsipud ta ni Apo Dios ti silawdanto ket agaridanto iti agnanayon nga awan inggana.
Revelation	22	6	Kalpasanna, kinunana, “Napudno ken mapangnamnamaan dagitoy a sao. Ni Apo Dios a nangted iti Espirituna kadagiti profeta, isu ti nangibaon iti anghelna tapno ipakitana kadagiti adipenna met laeng ti masapul a mapasamak iti mabiit.
Revelation	22	7	Umayakon! Nagasat dagiti agtungpal kadagiti padto a nailanad iti daytoy a libro!”
Revelation	22	8	Siak ni Juan a nakangngeg ken nakakita kadagitoy a bambanag. Kalpasan ti pannakangngeg ken pannakakitak kadagitoy, nagpaklebak iti sakaanan ti anghel tapno agdaydayawak kenkuana.
Revelation	22	9	Ngem kinunana kaniak: “Saanmo nga aramiden ti kasta! Adipenak met a kas kenka, kas kadagiti kakabsatmo a profeta ken kas kadagiti amin nga agtulnog kadagiti sao iti daytoy a libro. Ti Dios laeng ti pagdaydayawam!”
Revelation	22	10	Kinunana pay: “Dimo ilimed dagiti padto iti daytoy a libro agsipud ta asidegen ti pannakapasamakda.
Revelation	22	11	Agtultuloy a dumakes ti managdakdakes. Agtultuloy nga agbiag a narugit ti narugit ti panagbiagna, ngem agtultuloy nga agaramid iti nalinteg ti nalinteg, ket ti nasantoan, agtultuloy ti panagbiagna a nasantoan.”
Revelation	22	12	Naibaga kaniak: “Dumngegkayo, umayakon! Itugotko dagiti gunggona nga itedko iti tunggal maysa kas mayannurot iti inaramidna.
Revelation	22	13	Siak ti Alfa ken ti Omega, ti umuna ken ti maudi, ti pangrugian ken ti panungpalan.”
Revelation	22	14	Nagasat dagiti mangdalus kadagiti kawesda ta maikkanda iti kalintegan a sumrek iti siudad ken mangan iti bunga ti puon ti kayo a mangted iti biag.
Revelation	22	15	Ngem mabati iti ruar ti siudad dagiti narukop a tattao, dagiti managsalamangka, dagiti mannakikamalala, dagiti mammapatay, dagiti agdaydayaw kadagiti didiosen ken dagiti managayat ken agaramid iti kinaulbod.
Revelation	22	16	“Siak ni Jesus a nangibaon iti anghelko tapno saksianna dagitoy kadakayo nga adda kadagiti iglesia. Nagtaudak iti ramut ken kaputotan ni David. Siak ti naraniag a bituen ti agsapa.”
Revelation	22	17	“Umayka!” kuna ti Espiritu ken ti Babai a Maikallaysa. “Umayka!” kuna met ti amin a makangngeg iti daytoy. Umasideg ti siasinoman a mawaw. Awaten ti siasinoman a mayat ti danum ti biag a kas sagut.
Revelation	22	18	Siak ni Juan. Ballaagak ti siasinoman a makangngeg kadagiti padto a naisurat iti daytoy a libro: No adda mangnayon kadagitoy, inayonto met ti Dios iti dusana dagiti didigra a naisurat iti daytoy.
Revelation	22	19	Ket no adda mangikkat iti aniaman kadagiti padto a naisurat iti daytoy, ikkatento met ti Dios ti kalinteganna a mairanud iti kayo ti biag. Ikkatento pay ti Dios ti kalinteganna a mairaman iti Nasantoan a Siudad kas nailanad iti daytoy a libro.
Revelation	22	20	Kuna ti mangpaneknek iti daytoy, “Agpayso nga umayakon!” Amen! Umaykan, Apo Jesus!
Revelation	22	21	Sapay koma ta magun-od ti amin a tattao ti Dios ti parabur ni Apo Jesus. Amen.
Revelation	3	1	Ket kinunana kaniak, “Kastoy ti isuratmo iti anghel ti iglesia idiay Sardis: “Daytoy ti mensahe nga aggapu iti addaan kadagiti pito nga espiritu ti Dios ken kadagiti pito a bituen: Ammok dagiti aramidmo. Ammok nga agdindinamag a sibibiagka, ngem ti kinapudnona, nataykan!
Revelation	3	2	Isut' gapuna nga agriingka ket papigsaem ti adda pay kenka sakbay a matayka a mamimpinsan. Ta masarakak nga adda pay la pagkurangan dagiti inar-aramidmo iti imatang ti Diosko.
Revelation	3	3	Ngarud, laglagipem dagiti nasursuro ken nangngegmo. Tungpalem ida ket agbabawika kadagiti basbasolmo. No dika agriing, umayakto kenka a kas iti mannanakaw—dimonto ammo no ania ti oras nga isasangpetko.
Revelation	3	4	“Ngem ti sumagmamano kadakayo dita Sardis, pinagtalinaedyo a nadalus ti pagan-anayyo. Makipagnakayto kaniak a sikakawes iti puraw ta maikarikayo.
Revelation	3	5	Kastoyto ti pannakakawes ti agballigi, ket diakto punasen ti naganna iti libro ti biag. Ipaduyakyakkonto ti naganna iti sangoanan ni Amak ken dagiti anghelesna nga isu ket kukuak.
Revelation	3	6	“No adda pannakaawatyo, denggenyo ngarud ti sao ti Espiritu kadagiti iglesia.”
Revelation	3	7	“Kastoy ti isuratmo iti anghel ti iglesia idiay Filadelfia: “Daytoy ti mensahe ti nasantoan ken napudno. Ig-iggamanna ti tulbek a kukua idi ni David. No adda ilukatna, awan ti makairikep, ket no adda rikpanna, awan ti makailukat. Kunana:
Revelation	3	8	Ammok dagiti aramidmo. Kitaem, nangikabilak iti sangom iti silulukat a ruangan nga awan ti makairikep. Ammok a bassit ti pannakabalinmo. Nupay kasta, tinungpalmo ti pannursurok ket nagtalinaedka a napudno kaniak.
Revelation	3	9	Denggem, no maipanggep iti bunggoy nga agdaydayaw ken ni Satanas, dagita nga ulbod ken agpamarang a Judioda, ibaonko ida kenka tapno agrukbabda iti sakaanam ket maammoandanto amin nga ay-ayatenka.
Revelation	3	10	Agsipud ta tinungpalmo ti bilinko, nga anusam nga ibturan ti panagsagaba, aywanankanto met inton dumteng ti riribuk a pakasuotan ti amin a tao iti sangalubongan.
Revelation	3	11	Umayak iti mabiit. Saluadam ngarud ti adda kenka tapno awan ti mangagaw iti gunggonam.
Revelation	3	12	“Ti agballigi, pagbalinekto a maysa kadagiti adigi iti templo ti Diosko, ket agyanto sadiay iti agnanayon. Ikitikitkonto kenkuana ti nagan ti Diosko ken ti nagan ti siudad ti Diosko, ti baro a Jerusalem a bumabanto manipud langit ken aggapu iti Diosko. Ikitikitkonto met kenkuana ti baro a naganko.
Revelation	3	13	“No adda pannakaawatyo, denggenyo ngarud ti sao ti Espiritu kadagiti iglesia.”
Revelation	3	14	“Kastoy ti isuratmo iti anghel ti iglesia idiay Laodicea: “Daytoy ti mensahe nga aggapu ken ni Amen, ti matalek ken napudno a saksi, ti pangrugian ti amin a pinarsua ti Dios:
Revelation	3	15	Ammok ti ar-aramidem. Ammok a saanka a nalamiis wenno napudot. Tarigagayak unay a nalamiis wenno napudotka koma.
Revelation	3	16	Ngem agsipud ta saanka a napudot ket saanka met a nalamiis, ituprakanto!
Revelation	3	17	“Kunam a nabaknang ken narang-ayka ket adda amin a masapulmo. Ngem dimo ammo a daksanggasat ken kakaasika. Napanglawka. Lamolamoka. Bulsekka.
Revelation	3	18	Ngarud, ibalakadko kenka a gumatangka kaniak iti balitok a nagugoran iti apuy tapno bumaknangka. Gumatangka met iti puraw a pagan-anay a pagkawesmo tapno saan a makita ti nakababain a kinalamolamom. Gumatangka pay iti agas ta matam tapno makakitaka.
Revelation	3	19	Babalawek ken dusaek ti amin nga ay-ayatek. Agregtaka ngarud ket agbabawika kadagiti basbasolmo.
Revelation	3	20	Denggem, addaak nga agtatakder iti ruar ket agtuktuktokak iti ruangan. No adda makangngeg iti timekko ket luktanna ti ruangan, sumrekakto iti balayna ket agkalanglangkamto a mangan.
Revelation	3	21	“Ti agballigi, ikkakto iti kalintegan nga agtugaw iti dennak iti tronok, kas kaniak a nagballigi, ket ita, agtugtugawak iti abay ni Amak iti tronona.
Revelation	3	22	“No adda pannakaawatyo, denggenyo ngarud ti sao ti Espiritu kadagiti iglesia.”
Revelation	4	1	Kalpasan daytoy, adda manen sabali a parmata a nasaksiak. Nakakitaak iti silulukat a ruangan sadi langit. Ket nangngegko manen ti timek a kasla uni ti trumpeta a kunana kaniak: “Umulika ditoy ket ipakitak kenka dagiti dumteng a mapasamak.”
Revelation	4	2	Pagammoan, addaak iti pannakabalin ti Espiritu ket nakitak sadi langit ti maysa a trono. Adda nakatugaw iti trono.
Revelation	4	3	Rumimatrimat ti rupana a kas iti haspe ken karnelia. Iti lawlaw ti trono, adda bullalayaw a naraniag a kas iti esmeralda.
Revelation	4	4	Iti aglikmut ti trono, adda duapulo ket uppat a sabali a trono a pagtugtugawan ti duapulo ket uppat a panglakayen a nakakawes iti puraw ken nakakorona iti balitok.
Revelation	4	5	Manipud iti trono, agkimatkimat a kagiddan ti agkakapigsa nga uni ken gurruod. Iti sango ti trono, adda pito a pagsilawan a sumsumged; dagitoy dagiti pito nga espiritu ti Dios.
Revelation	4	6	Adda pay iti sangoanan ti trono ti kasla baybay a sarming, nalitnaw a kasla kristal. Iti aglikmut ti trono, adda uppat a sibibiag a parsua a mata amin ti sango ken likudda.
Revelation	4	7	Kasla leon ti umuna a sibibiag a parsua; kasla toro a baka ti maikadua; karuprupa ti tao ti maikatlo; ket kasla tumaytayab nga agila ti maikapat.
Revelation	4	8	Innem ti payak ti tunggal maysa kadagiti sibibiag a parsua, ket mata amin iti uneg ken ruar ti payak. Aldaw-rabii nga awan sardengda a mangikankanta: “Santo, santo, santo, ni Apo Dios a Mannakabalin-amin, Isu nga adda idi, adda ita ken umayto.”
Revelation	4	9	Ikanta dagiti uppat a sibibiag a parsua dagiti kanta ti dayag, pagdayaw ken pagyaman iti situtugaw iti trono nga agbiag nga agnanayon nga awan inggana. Bayat ti panagkantada,
Revelation	4	10	agrukbab dagiti duapulo ket uppat a panglakayen iti sangoanan ti trono ket agdaydayawda iti situtugaw sadiay, isu nga agbiag iti agnanayon nga awan inggana. Ipurruakda ti koronada iti sangoanan ti trono sada kuna:
Revelation	4	11	“Apo ken Diosmi! Maikarika nga umawat iti dayag, dayaw ken pannakabalin. Ta pinarsuam dagiti amin a bambanag, ket babaen iti pagayatam, naparsua ken naikkanda iti biag.”
Revelation	5	1	Iti kannawan nga ima ti nakatugaw iti trono, nakitak ti maysa a nalukot a pagbasaan a nasuratan iti agsumbangir ket naserraan iti pito a timbre.
Revelation	5	2	Ket nakitak ti maysa a mannakabalin nga anghel a nangipakaammo iti napigsa a timek: “Siasino ti maikari a mangikkat kadagiti timbre ken mangukrad iti nalukot a pagbasaan?”
Revelation	5	3	Ngem awan sadi langit wenno iti lubong iti baba wenno iti uneg ti daga ti makalukat ken mangkita iti linaon ti pagbasaan.
Revelation	5	4	Nagsangitak iti nasaem agsipud ta awan ti nasarakan a maikari a manglukat wenno mangkita iti pagbasaan.
Revelation	5	5	Iti kasta, kinuna kaniak ti maysa kadagiti panglakayen: “Dika agsangit. Kitaem, nagballigi ti Leon a nagtaud iti tribu ti Juda, ti naindaklan a kaputotan ni David, ket naikkan iti kalintegan a mangikkat kadagiti pito a timbre ken mangukrad iti nalukot a pagbasaan.”
Revelation	5	6	Kalpasanna, nakitak ti maysa a Kordero nga agtaktakder iti tengnga ti trono a linikmut dagiti uppat a sibibiag a parsua ken dagiti panglakayen. Kasla napapatay ti Kordero. Pito ti sarana ken addaan iti pito a mata nga isu dagiti pito nga espiritu ti Dios nga imbaonna iti entero a lubong.
Revelation	5	7	Napanna innala ti pagbasaan iti makannawan nga ima ti nakatugaw iti trono.
Revelation	5	8	Bayat ti panangalana, nagruknoy dagiti uppat a sibibiag a parsua ken dagiti duapulo ket uppat a panglakayen iti sangoanan ti Kordero. Adda arpa ti tunggal maysa ken balitok a malukong a napno iti insenso nga isu dagiti karkararag dagiti tattao ti Dios.
Revelation	5	9	Kinantada ti maysa a baro a kanta: “Maikarika a mangala iti nalukot a pagbasaan Ken mangikkat kadagiti timbre. Ta napapatayka ket babaen iti ipapataymo, sinubbotmo dagiti tattao a maipaay iti Dios, Manipud iti tunggal tribu, pagsasao, nasion ken puli,
Revelation	5	10	Pinagbalinmo ida a pagarian tapno agserbida a kas papadi iti Diostayo; Ket agturaydanto ditoy daga.”
Revelation	5	11	Kimmitaak manen, ket nangngegko ti ragup a timek dagiti rinibu ken riniwriw nga angheles. Linawlawda ti trono, dagiti sibibiag a parsua ken dagiti panglakayen,
Revelation	5	12	ket inkantada iti napigsa: “Maikari ti napapatay a Kordero, Wen, maikari nga umawat iti pannakabalin, kinabaknang, kinasirib ken kinapigsa, Dayaw, dayag ken pannakaitan-ok!”
Revelation	5	13	Ket nangngegko nga agkankanta dagiti amin a parsua sadi langit, dagiti adda ditoy daga, dagiti adda iti uneg ti daga, dagiti adda iti taaw—amin a parsua iti entero a lubong: “Iti situtugaw iti trono ken iti Kordero, Maited koma ti tan-ok ken dayaw, dayag ken pannakabalin Iti agnanayon nga awan inggana!”
Revelation	5	14	“Amen,” insungbat dagiti uppat a sibibiag a parsua. Ket nagparintumeng dagiti panglakayen sada nagdaydayaw.
Revelation	6	1	Kalpasanna, nakitak nga inikkat ti Kordero ti umuna kadagiti pito a timbre ket nangngegko ti napigsa a timek a kas iti gurruod ti maysa kadagiti uppat a sibibiag a parsua a kunana, “Umayka!”
Revelation	6	2	Kimmitaak, ket adda nagparang a puraw a kabalio. Adda bai ti pana ti nakasakay. Naikkan iti korona ket rimmuar tapno ituloyna ti panagballigina.
Revelation	6	3	Inikkat ti Kordero ti maikadua a timbre, ket nangngegko a kinuna ti maikadua a sibibiag a parsua, “Umayka!”
Revelation	6	4	Rimmuar ti sabali a kabalio a nalabaga ti kolorna. Naikkan ti nakasakay iti pannakabalin a mangyeg iti gubat ditoy daga tapno agpipinnatay dagiti tattao. Adda dakkel a kampilan ti naited kenkuana.
Revelation	6	5	Inikkat ti Kordero ti maikatlo a timbre, ket nangngegko a kinuna ti maikatlo a sibibiag a parsua, “Umayka!” Maysa a nangisit a kabalio ti nakitak. Adda pagtimbangan nga iggem ti nagsakay.
Revelation	6	6	Nangngegko ti maysa a timek a kasla naggapu iti ayan dagiti uppat a sibibiag a parsua: “Sangkasukat a trigo ti pakaigatangan ti maysa a denario, ken tallo kasukat a sebada ti pakaigatangan ti maysa a denario. Ngem dimo dadaelen ti lana ti olibo ken ti arak!”
Revelation	6	7	Inikkat ti Kordero ti maikapat a timbre, ket nangngegko a kinuna ti maikapat a sibibiag a parsua, “Umayka!”
Revelation	6	8	Adda nakitak a kabalio a nabessag ti kolorna. Patay ti nagan ti nakasakay, ket sumursurot kenkuana ti Hades. Naikkanda iti pannakabalin a mangituray iti apagkapat a paset ti daga, a pumatay babaen iti gubat, bisin, sakit ken kadagiti atap nga animal ti daga.
Revelation	6	9	Inikkat ti Kordero ti maikalima a timbre. Nakitak iti sirok ti altar dagiti kararua dagiti napapatay gapu ta impakaammoda ti sao ti Dios ken napudnoda idi iti panagsaksida.
Revelation	6	10	Impukkawda, “Kangatoan nga Apo, nasantoan ken napudno! Kasano pay kabayag ti panaguraymi? Kaano ti panangukom ken panangdusam kadagiti tattao a pimmatay kadakami?”
Revelation	6	11	Naikkan ti tunggal maysa iti puraw a kagay. Naibaga kadakuada nga aginanada pay bassit agingga a madanon ti naikeddeng a bilang dagiti padada nga adipen ken kakabsat a mapapatay a kas kadakuada.
Revelation	6	12	Inikkat ti Kordero ti maikanem a timbre. Nagginggined iti napigsa. Ngimmisit ti init a kasla iti nakersang a nangisit a lupot idinto a limmabbaga ti bulan a kas iti dara.
Revelation	6	13	Natinnag ditoy daga dagiti bituen iti tangatang. Kasda la naata a bunga ti igos a maregreg no agangin iti napigsa.
Revelation	6	14	Nagpukaw ti langit a kas iti pagbasaan a kellaat a nalukot ket nayalis iti ayanda dagiti amin a bambantay ken purpuro.
Revelation	6	15	Naglemmeng dagiti ari ditoy daga, dagiti agtuturay ken pangulo dagiti soldado, dagiti nabaknang ken nabileg, ken amin, adipen ken siwawaya. Napanda kadagiti rukib ken sirok dagiti bato kadagiti bambantay.
Revelation	6	16	Kinunada kadagiti bato ken kadagiti bambantay: “Gaburandakami tapno saanmi a makita ti rupa ti nakatugaw iti trono ken marikna ti pungtot ti Kordero.
Revelation	6	17	Dimtengen ti naindaklan nga aldaw a panagdissuor ti pungtotda ket awanto ti makalasat.”
Revelation	7	1	Kalpasanna, nakitak ti uppat nga angheles nga agtaktakder iti uppat a suli ti daga. Tengtenglenda dagiti uppat nga angin tapno saan nga agpuyupoy iti rabaw ti daga, iti taaw wenno iti aniaman a puon ti kayo.
Revelation	7	2	Nakitak met ti sabali nga anghel nga agpangpangato iti deppaar ti daya nga iggemna ti timbre ti sibibiag a Dios. Pinukkawanna dagiti uppat nga angheles a nangtedan ti Dios iti pannakabalin a mangdadael iti daga ken iti baybay:
Revelation	7	3	“Saanyo pay a dadaelen ti daga, ti taaw wenno dagiti kayo; urayenyo a malpas ti panangmarkami kadagiti muging dagiti adipen ti Diostayo.”
Revelation	7	4	Ket naibaga kaniak a 144,000 ti bilang dagiti naikkan iti marka ti Dios kadagiti mugingda. Nagtaudda kadagiti sangapulo ket dua a tribu ti Israel:
Revelation	7	5	12,000 manipud iti tribu ti Juda, 12,000 manipud iti tribu ti Ruben, 12,000 manipud iti tribu ti Gad,
Revelation	7	6-8	12,000 manipud iti tribu ti Aser, 12,000 manipud iti tribu ti Neftali, 12,000 manipud iti tribu ti Manases, 12,000 manipud iti tribu ti Simeon, 12,000 manipud iti tribu ti Levi, 12,000 manipud iti tribu ti Isacar, 12,000 manipud iti tribu ti Zabulon, 12,000 manipud iti tribu ti Jose, 12,000 manipud iti tribu ti Benjamin.
Revelation	7	9	Kalpasan daytoy, nakitak ti nakaad-adu a tattao—awan ti makabilang iti kaaduda. Naggapuda iti amin a puli, tribu, pagilian ken pagsasao. Nakatakderda iti sangoanan ti trono ken ti Kordero. Puraw ti kawesda ken nakaiggemda iti sanga ti palma.
Revelation	7	10	“Aggapu ti pannakaisalakan iti Diostayo nga agtugtugaw iti trono, ken iti Kordero!” impukkawda.
Revelation	7	11	Linikmut dagiti amin nga angheles ti trono, dagiti panglakayen ken dagiti uppat a sibibiag a parsua. Nagpaklebda iti sangoanan ti trono ket nagdaydayawda iti Dios.
Revelation	7	12	Kinunada, “Amen! Dayaw, dayag, sirib, panagyaman, tan-ok, pannakabalin ken bileg ti maipaay iti Diostayo iti agnanayon nga awan inggana! Amen!”
Revelation	7	13	Sinaludsod kaniak ti maysa kadagiti panglakayen, “Siasino dagitoy a tattao a nakakawes iti puraw? Sadino ti naggapuanda?”
Revelation	7	14	“Diak ammo, apo! Sika ti makaammo,” insungbatko. Kinunana kaniak: “Isuda dagiti nakalasat iti napalalo a pannakaidadanes. Linabaanda dagiti pagan-anayda ket pinapudawda ida babaen iti dara ti Kordero.
Revelation	7	15	Dayta ti gapuna nga addada iti sangoanan ti trono ti Dios ket aldaw-rabii nga agserserbida kenkuana iti templona. Aywananto ida ti agtugtugaw iti trono.
Revelation	7	16	Pulos a didanto agbisin wenno mawaw. Saandanton a mapudotan iti init wenno aniaman a makasinit
Revelation	7	17	agsipud ta pastordanton ti Kordero nga adda iti tengnga ti trono. Iturongnanto ida kadagiti ubbog ti danum a sibibiag. Punasento ti Dios dagiti amin a luada.”
Revelation	8	1	Idi ikkaten ti Kordero ti maikapito a timbre, nagturay ti ulimek sadi langit iti agarup tallopulo a minuto.
Revelation	8	2	Kalpasanna, nakitak a naikkan iti trumpeta ti tunggal maysa kadagiti pito nga angheles a nakatakder iti sangoanan ti Dios.
Revelation	8	3	Simmangpet ti sabali nga anghel nga addaan iti insensario a balitok, ket napan nagtakder iti sango ti altar. Naikkan iti nawadwad nga insenso nga inayonna kadagiti kararag dagiti tattao ti Dios ken idatonna iti balitok nga altar iti sangoanan ti trono.
Revelation	8	4	Manipud iti ima ti anghel a sitatakder iti sangoanan ti Dios, nagpangato ti asuk ti mapupuoran nga insenso a naikuyog kadagiti kararag dagiti tattao ti Dios.
Revelation	8	5	Kalpasanna, innala ti anghel ti insensario, kinargaanna kadagiti beggang manipud iti altar sana impurruak iti daga. Naggurruod, rimsua ti napigsa nga arimbangaw, nagkimat ken nagginggined.
Revelation	8	6	Nagsagana dagiti pito nga angheles a mangpuyot kadagiti trumpetada.
Revelation	8	7	Pinuyot ti umuna nga anghel ti trumpetana. Nagtudo iti yelo ken apuy a nalaokan iti dara. Napuoran ti apagkatlo a paset ti daga, ti apagkatlo dagiti amin a kaykayo ken dagiti amin a nalangto a ruot.
Revelation	8	8	Pinuyot ti maikadua nga anghel ti trumpetana. Adda sumsumged a kasla dakkel a bantay a naipurruak iti taaw. Nagbalin a dara ti apagkatlo a paset ti taaw.
Revelation	8	9	Natay ti apagkatlo dagiti nabiag a parsua iti taaw ken nadadael ti apagkatlo dagiti barko.
Revelation	8	10	Pinuyot ti maikatlo nga anghel ti trumpetana. Manipud langit, natnag ti maysa a dakkel a bituen a sumsumged a kasla pagsilawan, ket nagdisso iti apagkatlo a paset dagiti karayan ken dagiti ubbog.
Revelation	8	11	(“Napait”— daytoy ti nagan ti bituen.) Pimmait ti apagkatlo a paset dagiti danum, ket natay ti adu a tattao ta napait ti danum nga ininumda.
Revelation	8	12	Pinuyot ti maikapat nga anghel ti trumpetana. Nadadael ti apagkatlo a paset ti init, ti apagkatlo a paset ti bulan ken ti apagkatlo a bilang dagiti amin a bituen, isut' gapuna a napukaw ti apagkatlo a lawagda. Nagsipnget iti apagkatlo a paset ti aldaw ken iti apagkatlo a paset ti rabii.
Revelation	8	13	Kalpasanna, nakitak ti maysa nga agila nga agtaytayab iti langit ket nangngegko nga impukkawna: “Nakaal-alingget! Nakaal-alingget! Nakaal-alinggetto ti pagbanagan dagiti amin a tattao ditoy rabaw ti daga inton pagunien dagiti tallo nga angheles ti trumpetada.”
Revelation	9	1	Pinuyot ti maikalima nga anghel ti trumpetana. Nakitak ti maysa a bituen a natnag manipud langit a nagdisso ditoy daga, ket naited kenkuana ti tulbek ti ruangan ti nakaun-uneg a yuyeng.
Revelation	9	2	Idi luktanna ti yuyeng, rimmuar ti asuk a kasla iti asuk a naggapu iti dakkel nga urno. Nagsipnget ti init ken ti tangatang gapu iti asuk.
Revelation	9	3	Manipud iti asuk, nagruar dagiti dudon ket nagdissoda iti daga. Naikkanda iti pannakabalin a mannilud a kas iti pannakabalin a naited kadagiti manggagama.
Revelation	9	4	Nabilinda a dida dadaelen dagiti ruot wenno dagiti kayo wenno uray ania a mula. Dagiti laeng tattao nga awan marka ti timbre ti Dios iti mugingda ti ranggasanda.
Revelation	9	5	Saan a napalubosan dagiti dudon a pumatay kadagitoy a tattao, no di ket parigatenda laeng ida iti las-ud ti lima a bulan. Umasping ti ut-ot iti silud ti manggagama ti ut-ot ti panangparigatda.
Revelation	9	6	Kabayatan dagita nga aldaw, sapulento dagiti tattao ti patay ngem didanto masarakan. Kayatdanto ti matay ngem itarayanto ida ni patay.
Revelation	9	7	Kasla kabalio a nakasagana a makigubat dagiti dudon. Adda kasla korona a balitok iti uloda. Kasda la agruprupa a tao,
Revelation	9	8	agbubuok a babai, ken agngipngipen a leon.
Revelation	9	9	Naabbongan dagiti barukongda iti kasla kabal a landok. Agkaykay-ab dagiti payakda ket kasla uni ti karadakad ti adu a lugan a guyguyoden dagiti kabalio nga agdardaras nga agturong iti paggugubatan.
Revelation	9	10	Adda ipus ken siludda a kas iti manggagama. Adda iti ipusda ti pannakabalin a mangparigat kadagiti tattao iti las-ud ti lima a bulan.
Revelation	9	11	Adda arida a mangituray kadakuada, ket isu ti anghel a mangbambantay iti nakaun-uneg a yuyeng. Abaddon ti naganna iti Hebreo, ket Apolion met iti Griego (kayatna a sawen, “Ti Mangdadael”).
Revelation	9	12	Nalpasen ti umuna a nakabutbuteng a didigra. Dua pay dagiti dumteng.
Revelation	9	13	Pinuyot ti maikanem nga anghel ti trumpetana. Nakangngegak iti timek a naggapu kadagiti suli ti altar a balitok iti sangoanan ti Dios.
Revelation	9	14	Kinunana iti maikanem nga anghel nga adda trumpetana: “Ruk-atam dagiti uppat nga angheles a nakagalut iti dakkel a karayan Eufrates.”
Revelation	9	15	Naruk-atan dagiti uppat nga angheles. Naisaganada a mangpatay iti apagkatlo a bilang ti amin a tattao iti daytoy met la nga oras, aldaw, bulan ken tawen.
Revelation	9	16	Naibaga kaniak ti bilang dagiti nagkabalio a bunggoy: 200 a milion.
Revelation	9	17	Ket nakitak iti parmatak dagiti kabalio ken dagiti nakasakay a nakakabal iti kasla kolor ti apuy, asul a kasla kolor ti safiro ken amarillo a kasla kolor ti asufre. Kasla ulo ti leon ti ulo dagiti kabalio. Agipugpugsoda iti apuy, asuk ken asufre.
Revelation	9	18	Natay ti apagkatlo dagiti amin a tattao babaen kadagitoy a didigra: ti apuy, ti asuk ken ti asufre nga aggapu iti ngiwat dagiti kabalio.
Revelation	9	19	Adda pannakabalin iti ngiwatda, kasta met iti ipusda. Kasla uleg nga addaan iti ulo dagiti ipusda, ket dagitoy ti pangparigatda kadagiti tattao.
Revelation	9	20	Saan a nagbabawi dagiti tattao a nakalasat kadagitoy a didigra. Dida insardeng ti panagdaydayawda kadagiti demonio ken kadagiti didiosen nga inaramidda—dagiti ladawan a balitok, pirak, bronse, bato ken kayo a di makakita, makangngeg wenno makapagna.
Revelation	9	21	Saanda met a nagbabawi iti panagpappapatayda, panagan-anitoda, pannakikamkamalalada ken panagtaktakawda.
