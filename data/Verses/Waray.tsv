Book	Chapter	Verse	Text
Zephaniah	1	1	Amo ini an mensahe nga ginhatag han Ginoo kan Sofonias dida han panahon nga hadi han Juda hi Josias nga anak ni Amon. (Tulin hi Sofonias ni Hadi Ezequias pinaagi kanda Amarias, Gedalias, ug Cusi.)
Zephaniah	1	2	Nagsiring an Ginoo , “Pagbubungkagon ko an ngatanan nga mga butang ha tuna,
Zephaniah	1	3	an ngatanan nga katawhan ug kamanampan, ngan katamsihan ug kaisdaan. Pupukanon ko an mga magraot. Pupuohon ko an ngatanan nga mga tawo, ngan waray gud mahisasalin nga buhi. Ako nga Ginoo an nagyakan.
Zephaniah	1	4	“Kakastigohon ko an mga tawo han Jerusalem ngan han bug-os nga Juda. Paparaon ko an kataposan nga tigaman hin pagsingba kan Baal didto, ngan waray na gud ngani manunumdom han pagano nga kapadian nga nag-aalagad ha iya.
Zephaniah	1	5	Pupuohon ko an bisan hin-o nga nasaka han atop ngan nagsisingba han adlaw, han bulan, ngan han mga bitoon. Pupuohon ko liwat adton mga nagsisingba ha akon ngan nagsusumpa han ira kamaunongon ha akon, kundi nagsusumpa liwat ha ngaran han diyos nga hi Milcom.
Zephaniah	1	6	Pupuohon ko adton mga binmulag nga waray na magsunod ha akon, adton mga diri nadangop ha akon o diri napapagtutdo ha akon.”
Zephaniah	1	7	Hirani na an adlaw nga maghuhukom na an Ginoo ; sanglit paghilom kamo ha iya atubangan. Nag-aandam na an Ginoo hin paghalad han iya mga tawo ngan nagdapit na hin mga kaaway hin panikas han Juda.
Zephaniah	1	8	Nasiring an Ginoo , “Dida hito nga adlaw hin pangihaw, kakastigohon ko an mga opisyal, an mga anak nga kalalaken-an han hadi, ngan an ngatanan nga nanggagawi hin langyaw nga mga pamatasan.
Zephaniah	1	9	Kakastigohon ko an ngatanan nga nagsisingba sugad hin mga pagano ngan nangangawat ngan namamatay basi pagpun-on hin mga kinawat an balay han ira agaron.
Zephaniah	1	10	“Dida hito nga adlaw,” nasiring an Ginoo , “hibabatian niyo in panangis dida han ganghaan han Jerusalem nga ginngaranan nga Ganghaan han Isda. Hibabatian niyo in pagnguyngoy didto han barobag-o pa nga bahin han syudad ngan hin dako nga aringasa hin pagkarumpag didto han kapungtoran.
Zephaniah	1	11	Pagnguyngoy ngan pagtangis kon hibatian niyo ini, kamo nga nag-uokoy didto han uruubos nga bahin han syudad, kay magkakamatay na an ngatanan nga mga magparatigayon!
Zephaniah	1	12	“Dida hito nga panahon makuha ako hin suga ngan uusisahon ko an Jerusalem. Kakastigohon ko an mga tawo nga himyang ngan natapod ha ira kalugaringon, nga nasiring ha ira la ngahaw, ‘Waray an Ginoo magbubuhat hin maupay o maraot.’
Zephaniah	1	13	Paninikason an ira mga manggad ngan panrurub-on an ira mga balay. Diri gud hira mag-uokoy dida han kabablayan nga ira gintitindog o mainom han bino nga abot han mga urubasan.”
Zephaniah	1	14	Hirani na an dako nga adlaw han Ginoo —hiraniay na gud ngan maabot hin madagmit! Magmamapait ito nga adlaw, kay bisan an giiisogi nga mga sondalo magtatangis tungod hin pagturaw!
Zephaniah	1	15	Magigin adlaw ito hin kapungot, adlaw hin kakurian ug kasakitan, adlaw hin pagkaruba ug pagkabungkag, adlaw hin kasisidman ngan kadulom, masirom ngan dampogon nga adlaw,
Zephaniah	1	16	adlaw nga puno han aringasa hin mga trompeta hin away ngan han gogliat han araway hin mga sondalo nga nasulong hin panarig-on nga mga syudad ngan hin higtaas nga mga lantawan.
Zephaniah	1	17	Nasiring an Ginoo , “Padadad-an ko an mga tawo hin sugad nga mga karat-an basi hira ngatanan mangapkap ha ira paglakat sugad hin buta. Nakasala hira ha akon, ngan yana iipison ko an ira dugo sugad hin tubig, ngan madudunot ha tuna an ira patay nga mga lawas.”
Zephaniah	1	18	Dida han adlaw nga ipakita na han Ginoo an iya kapungot, diri makakatalwas ha ira bisan an ngatanan nira nga salapi ug bulawan. Uugtangon an bug-os nga tuna pinaagi han kalayo han iya kasina. Pupuohon niya hin tigda an ngatanan nga nag-uokoy ha tuna.
Zephaniah	2	1	Waray alo nga nasod, panmurubuot daw
Zephaniah	2	2	nga diri ka pa nalalaya ngan nararapdag sugad hin bukad, nga diri pa naabot ha imo an naglalaga nga kasina han Ginoo , nga diri pa naabot an adlaw han iya kapungot.
Zephaniah	2	3	Pangitaa an Ginoo , kamo ngatanan nga mapaubsanon nga mga tawo han tuna, nga nagsusugot han iya mga sugo. Buhata an matadong ngan pagpaubos kamo ha atubangan han Ginoo . Bangin makalikay kamo han kastigo dida han adlaw han kapungot han Ginoo .
Zephaniah	2	4	Waray mahibibilin didto ha syudad han Gaza. Babayaan an Ascalon. Paiiwason an mga tawo han Asdod sulod hin tunga la hin adlaw, ngan paiiwason han ira syudad an mga tawo han Ecron.
Zephaniah	2	5	Maghihikaraot kamo nga mga Filisteohanon, kamo nga mga tawo nga nag-uokoy dida han baybayon. Ginsirotan na kamo han Ginoo . Pupuohon kamo niya, ngan waray usa ha iyo nga mahibibilin.
Zephaniah	2	6	Mahihimo an iyo tuna dida ha ligid han dagat nga kaumhan nga may mga payagpayag hin mga magmarangno hin mga karnero ngan mga tangkal hin mga karnero.
Zephaniah	2	7	Pag-uokyan an iyo tuna han mahisalin nga buhi nga mga tawo han Juda. Papapanabsabon nira didto an ira mga panon ngan mangangaturog hira didto han kabablayan han Ascalon. Maupod ha ira an Ginoo nga ira Dyos ngan pauuswagon na liwat hira.
Zephaniah	2	8	Nasiring an Ginoo nga Labi Kamakagarahum, “Hinbatian ko an mga tawo han Moab ug Amon nga nagtatamay ngan nagpapakaalo han akon mga tawo, ngan naghihinambog nga aagawon nira an tuna.
Zephaniah	2	9	Sugad nga amo gud ako an buhi nga Ginoo nga Dyos han Israel, nagsusumpa ako nga pagbubungkagon ko an Moab ug Amon sugad han Sodoma ug Gomora. Mahihimo hira nga dapit hin mga luong hin asin ngan ruba an ngatanan ngan luob hin kabanwaan. Pagtitikasan hira nga kukuhaon an ira tuna han akon mga tawo nga mahisasalin nga buhi.”
Zephaniah	2	10	Kakastigohon hin sugad an mga tawo han Moab ug Amon tungod han ira kamapahitas-on ug kamaparayawon, ngan tungod han ira pagpakaalo han mga tawo han Ginoo nga Labi Kamakagarahum.
Zephaniah	2	11	Paghahadlokon hira hin duro han Ginoo . Pupukanon niya an kadiyosan han tuna, ngan an ngatanan nga mga tawo magsisingba han Ginoo , an kada usa didto han iya kalugaringon nga tuna.
Zephaniah	2	12	Pamamatayon liwat han Ginoo an mga tawo han Sudan.
Zephaniah	2	13	Gagamiton han Ginoo an iya gahom hin pagpukan han Asiria. Hihimoon niya an syudad han Ninibe nga binayaan nga ruba nga syudad, usa nga mamara nga kamingawan.
Zephaniah	2	14	Magigin usa na la ini nga dapit nga luoban hin mga panon hin kahayopan ngan kamanampan. Mag-uokoy dida han mga buho han rinuba nga mga harigi an mga bukaw ngan dida han mga hagdan an mga uwak, ngan hibabatian an ira mga huni, kay rarangkahon man an sidro nga mga kahoy dida han kabablayan.
Zephaniah	2	15	Amo ini an dadangatan han syudad nga duro hin kamapahitas-on tungod han kalugaringon niya nga gahom, ngan naghuhunahuna nga waray na hiya kataragman. Naghuhunahuna an mga tawo nga an ira syudad amo an gidadakoi dinhe ha kalibutan. Hin kamamingaw nga dapit an dadangatan hini; usa nga dapit nga papahuwayan na la hin ihalas nga kamanampan! Maisol hin duro nga kahadlok an ngatanan nga malabay hini nga mga syudad.
Zephaniah	3	1	Maghihikaraot an Jerusalem, ito nga mahugaw ngan masupilon nga syudad, nga nagraogdaog han kalugaringon niya nga mga tawo.
Zephaniah	3	2	Waray ini mamati han Ginoo o kumarawat han iya mga pagsaway. Waray ini sumarig han Ginoo o makibulig ha iya.
Zephaniah	3	3	An iya mga punoan sugad na la hin mag-isog nga mga liyon; an iya mga maghurukom sugad na la hin gutom nga mga lubo, nga uraura hin kalamot nga kinakaon pati tul-an nga waray salin ha pagkaaga.
Zephaniah	3	4	Diri kasasarigan ngan maglingo an iya mga manaragna; ginhuhugawan han kapadian an butang nga baraan, ngan ginlulubag an balaod han Dyos para la han ira kalugaringon nga kaupayan.
Zephaniah	3	5	Kundi aada la gihapon ha syudad an Ginoo ; ginbubuhat niya an matadong ngan diri gud an sayop. Ha kada aga dayuday gud niya binubuhat an matadong ngada han iya mga tawo. Kundi an diri magtadong nga mga tawo didto nagpapadayon la hin pagbinuhat hin kasaypanan ngan diri hira naaawod.
Zephaniah	3	6	Nasiring an Ginoo , “Ginpuo ko in bug-os nga mga nasod; ginbungkag ko an ira mga syudad, ngan ginbayaan ko ha kabungkagan an ira mga pader nga mga lantawan. Ginbayaan an mga syudad; waray na mga tawo ha kakalsadahan—waray usa nga nahibilin.
Zephaniah	3	7	Naghunahuna ako nga matahod na ha akon an akon mga tawo ngan makarawat na hira han akon mga pagsaway, nga diri na gud nira hingangalimtan an gintutdo ko ha ira nga pagturon-an. Kundi waray la kaiha binmalik na liwat hira han ira maraot nga panggawi.
Zephaniah	3	8	“Hulat la,” nasiring an Ginoo . “Hulata an adlaw kon bumangon na ako hin pagsumbong han mga nasod. Ginlarang ko na hin pagtirok hin mga nasod ngan mga ginhadian basi abaton nira an kusog han akon kasina. Pag-uugtangon ko an bug-os nga tuna pinaagi han kalayo han akon kapungot.
Zephaniah	3	9	“Niyan babalyoan ko an mga tawo han mga nasod ngan mag-aampo hira ngadi ha akon gudla, ngan diri ngadto hin iba nga kadiyosan. Magsusugot ha akon hira ngatanan.
Zephaniah	3	10	Bisan tikang didto han hirayo nga Sudan magdadara ngadi ha akon hin mga halad an akon nagsasarang nga mga tawo.
Zephaniah	3	11	Dida hito nga panahon, mga tawo ko, diri na kamo kinahanglan maawod nga sinmupil kamo ha akon. Kukuhaon ko an ngatanan nga mapahitas-on ngan parayawan, ngan diri na gud kamo masupil ha akon didto han akon baraan nga pungtod.
Zephaniah	3	12	Bibilinan ko didto hin mapinaubsanon ngan makalolooy nga mga tawo nga madangop ha akon hin pakibulig.
Zephaniah	3	13	Diri na magbubuhat hin sayop bisan kan kanay an mga tawo han Israel nga mahibilin nga buhi, diri na magbibinuwa, o maglilimbong. Magmamainuswagon ngan himyang na hira, nga waray na nira sadang kahadlokan.”
Zephaniah	3	14	Pagkanta ngan goliat hin kalipay, mga tawo han Israel! Pagrayhak hin kinasingkasing, Jerusalem!
Zephaniah	3	15	Ginpahunong na han Ginoo an pagkastigo ha iyo; ginkuha na niya an ngatanan niyo nga mga kaaway. Aada ha iyo an Ginoo nga hadi han Israel; waray na kamo sadang kahadlokan.
Zephaniah	3	16	Maabot an panahon nga masiring hira ha Jerusalem, “Ayaw kahadlok, syudad han Sion! Ayaw paluyaha an iyo mga kamot!
Zephaniah	3	17	Aada ha iyo an Ginoo nga iyo Dyos; mahatag hin pagdarag-an an iya gahom. Malilipay ha iyo an Ginoo , ngan ha iya paghigugma tatagan kamo niya hin bag-o nga kinabuhi. Magkakanta ngan magmamalipayon hiya tungod ha iyo,
Zephaniah	3	18	sugad kamalipayon hin mga tawo didto hin pyesta.” Nasiring an Ginoo , “Gintapos ko na an akon pagtarhog hin pagpuo ha iyo ngan ginkuha ko na an iyo kaarawdan.
Zephaniah	3	19	Maabot an panahon! Kakastigohon ko an mga nagtalumpigos ha iyo; tatalwason ko an ngatanan nga piay ngan pauulion ko an mga bihag. Hihimoon ko nga ira kadungganan an ira kaarawdan, ngan pagdadayawon hira han bug-os nga kalibutan.
Zephaniah	3	20	Maabot an panahon! Pauulion ko an iyo nagsasarang nga mga tawo; hihimoon ko kamo nga bantogan ha bug-os nga kalibutan, ngan magmamainuswagon na liwat kamo.” An Ginoo an nagyakan.
Zechariah	1	1	Dida han ikawalo nga bulan han ikaduha ka tuig nga emperador hi Dario han Persia, iginhatag han Ginoo ini nga mensahe kan Zacarias nga manaragna, nga anak ni Berequias ngan apo ni Ido.
Zechariah	1	2	Gintugon hi Zacarias han Ginoo nga Labi Kamakagarahum nga sidngon an mga tawo, “Ako nga Ginoo nasina hin duro han iyo kaapoy-apoyan,
Zechariah	1	3	kundi yana nasiring ako ha iyo, ‘Balik kamo ngadi ha akon ngan mabalik ako ngada ha iyo.
Zechariah	1	4	Ayaw kamo pagsubad han iyo kaapoy-apoyan. Maiha na nga panahon nga iginhatag ha ira han mga manaragna an akon mensahe hin pagsumat ha ira nga diri na hira mag-ukoy hin magraot ngan salaan nga kinabuhi. Kundi waray gud hira mamati o magsugot ha akon.
Zechariah	1	5	Mga patay na an iyo kaapoy-apoyan ngan adto nga mga manaragna.
Zechariah	1	6	Pinaagi han akon mga surugoon nga mga manaragna gintagan ko an iyo kaapoy-apoyan hin mga sugo ngan hin mga pahimatngon, kundi waray la nira ini pagbaliha ngan nag-antos hira han mga nahinabo ha ira. Katapos nagbasol hira ngan kinmilala hira nga ako nga Ginoo nga Labi Kamakagarahum amo an nagkastigo ha ira sugad han angay ha ira ngan sumala han akon pagbuot.’”
Zechariah	1	7	Dida han ika-24 nga adlaw han ika-11 nga bulan (an bulan han Sebat) han ikaduha ka tuig nga emperador hi Dario, iginhatag ha akon han Ginoo in mensahe dida hin usa nga panan-awon ha gab-i.
Zechariah	1	8	Hinkit-an ko in usa nga anghel han Ginoo , nga nasakay hin pula nga kabayo. Hinmunong hiya dida hin kakahoyan nga mirtel didto hin kahamub-an, ngan ha luyo niya may iba nga mga kabayo—pula, kabang, ngan busag.
Zechariah	1	9	Ginpakianhan ko hiya, “Mano, ano an kahulogan hini nga mga kabayo?” Binmaton hiya, “Ipapakita ko ha imo an kahulogan hini.
Zechariah	1	10	Ginpadara ini han Ginoo hin pagsudoy ngan pag-usisa han tuna.”
Zechariah	1	11	Ginsumatan nira an anghel: “Ginsudoy namon an bug-os nga kalibutan, ngan hinkit-an namon nga makalolooy ngan gindaog na an bug-os nga kalibutan.”
Zechariah	1	12	Niyan nagsiring an anghel, “O Ginoo nga Labi Kamakagarahum, nasina ka han Jerusalem ngan han mga syudad han Juda sulod hin 70 na ka tuig. San-o pa nimo ipapakita an imo kalooy ha ira?”
Zechariah	1	13	Ginbaton han Ginoo an anghel hin nakakaliaw nga mga pulong,
Zechariah	1	14	ngan ginsiring ako han anghel nga igsangyaw ko an ginyakan han Ginoo nga Labi Kamakagarahum: “Dako an akon paghigugma ngan pagpaid han Jerusalem nga akon baraan nga syudad,
Zechariah	1	15	ngan nasisina gud ako han mga nasod nga nagpapahimulos hin kalinaw ngan kamurayaw. Kay samtang ginpupugngan ko an akon kasina kontra han akon mga tawo, gindugangan pa gud hini nga mga nasod an mga pag-antos han akon mga tawo.
Zechariah	1	16	Sanglit binmalik ako ngadto ha Jerusalem ha pagpakita han akon kalooy ngadto han syudad. Pagtutukoron ko na liwat an akon Templo ngan pagtitindogon ko na liwat an syudad.”
Zechariah	1	17	Ginsiring liwat ako han anghel hin pagsangyaw: “Nasiring an Ginoo nga Labi Kamakagarahum nga magmamainuswagon na liwat an iya mga syudad ngan pagbubuligan na liwat niya an Jerusalem ngan pag-aangkonon an syudad nga iya kalugaringon.”
Zechariah	1	18	Dida hin lain nga panan-awon hinkit-an ko in upat nga mga sungay hin baka.
Zechariah	1	19	Ginpakianhan ko an anghel nga nakighimangraw ha akon, “Ano an kahulogan hini nga mga sungay?” Binmaton hiya, “Natindog ini para han mga kagamhanan han kalibutan nga nagpasarang han mga tawo han Juda, Israel, ug Jerusalem.”
Zechariah	1	20	Niyan ginpakita ako han Ginoo hin upat nga mga panday nga may mga martilyo.
Zechariah	1	21	Pinmakiana ako, “Ano an ginkanhi hini nga mga tawo?” Binmaton hiya, “Kinmanhi hira hin paghadlok ngan pagpukan han mga nasod nga nagpukan han tuna han Juda ngan nagpasarang han iya mga tawo.”
Zechariah	10	1	Pangaro han Ginoo hin uran ha panahon han pamugas ug pananom. An Ginoo amo an nagpapadara hin ig-uuran nga mga dampog ngan mga tarahiti nga nagpapalangbo han mga tanom ha kaumhan.
Zechariah	10	2	An mga tawo napakadto hin mga diyosdiyos ngan mga paratigo hin pangaro hin bulig, kundi mga buwa ngan kalurongan la nga mga baton an ira nakukuha. Naghuhubad hin mga inop an iba, kundi ginlilipatlipat la kamo; waray la kapulsanan an pagliaw nga ira ihinahatag. Sanglit nagsasarang an mga tawo sugad hin mga karnero nga nawawara. Naghihimakuri hira kay waray nira pangulo.
Zechariah	10	3	Nasiring an Ginoo , “Nasisina ako hito nga mga lumalangyaw nga nagpapangulo han akon mga tawo, ngan pagkakastigohon ko hira. Akon an mga tawo han Juda, ngan ako nga Ginoo nga Labi Kamakagarahum an magmamangno ha ira. Hihimoon ko hira nga gamhanan nga mga kabayo hin pakig-away.
Zechariah	10	4	Tikang ha ira maabot in mga punoan, mga pangulo, ngan mga kapitan nga magdudumara han akon mga tawo.
Zechariah	10	5	Magmamadaogon an mga tawo han Juda sugad hin mga sondalo nga nagtatamaktamak han ira mga kaaway dida han lapok han kakalsadahan. Makikig-away hira kay kaupod nira an Ginoo , ngan ira pipirdehon bisan an mga kaaway nga dikabayo.
Zechariah	10	6	“Pakukusgon ko an mga tawo han Juda; tatalwason ko an mga tawo han Israel. Kalolooyan ko hira, ngan dadad-on ko hira hin pag-uli ha ira nasod. Masusugad hira hin waray ko igsalikway. Amo ako an Ginoo nga ira Dyos; babatonon ko an ira mga pag-ampo.
Zechariah	10	7	Magmamakusog an mga tawo han Israel sugad hin mga sondalo, magmamalipayon hira sugad hin mga tawo nga nag-ininom hin bino. Hinunumdoman han ira mga tulin ini nga pagdarag-an, ngan magmamalipayon hira tungod han ginbuhat han Ginoo .
Zechariah	10	8	“Tatawgon ko an akon mga tawo ngan pagtitirokon ko hira. Tutubson ko hira ngan padadamoon ko hira sugad hadto anay.
Zechariah	10	9	Bisan kon ginpasarang ko hira dida han mga nasod, kundi manunumdom hira ha akon didto ha kahigrayoan. Hira ngan an ira mga anak mahisasalin nga buhi, ngan magbuburunyog hira hin pag-uli.
Zechariah	10	10	Dadad-on ko hira hin pag-uli tikang ha Ehipto ug Asiria, ngan igpapahimutang ko hira didto han ira kalugaringon nga nasod. Igpapahimutang ko liwat hira didto ha Galaad ug Libano; mapupuno hin mga tawo an bug-os nga tuna.
Zechariah	10	11	Kon magkuri hira hin pagtalabok han ira dagat, ako nga Ginoo an maghahampak han mga balod, ngan magmamara an mga salad han Nilo. Ipapaubos ko an mapahitas-on nga Asiria, ngan mawawad-an han iya gahom an gamhanan nga Ehipto.
Zechariah	10	12	Pakukusgon ko an akon mga tawo; pagsisingbahon ngan pagsusugton ako nira.” An Ginoo an nagyakan.
Zechariah	11	1	Buksi an imo mga porta, Libano, basi maugtang hin kalayo an imo kakahoyan nga sidro!
Zechariah	11	2	Pagtangis ngan pagnguyngoy, kakahoyan nga sipres— napukan na an mga sidro; nagkatutumba na adton mag-anyag nga kakahoyan! Pagtangis ngan pagnguyngoy, mga tuog han Basan— pinanmulod na an kakahoyan ha kagurangan!
Zechariah	11	3	Nagoliat tungod hin kabido an mga punoan; waray na an ira pagkaharangdon! Pamatii an pagngurob han mga liyon; nabungkag an ira urokyan nga kagurangan didto ha ligid han Jordan!
Zechariah	11	4	Nagsiring ha akon an Ginoo nga akon Dyos, “Tumana an imo ka magmarangno hin panon hin mga karnero nga irihawon.
Zechariah	11	5	Naihaw an mga tag-iya han ira karnero ngan diri la ini hira ginsisirotan. Iginbabaligya nira an karne hini ngan nasiring, ‘Pagdayawon an Ginoo ! Mga riko na kami!’ Waray pagkalooy han mga karnero bisan an ira kalugaringon nga mga magmarangno.” (
Zechariah	11	6	Nasiring an Ginoo , “Diri na gud ako malolooy han bisan hin-o dinhe ha tuna. Ako ngahaw an magbubutang hini nga mga tawo ha gahom han ira mga punoan. Pagwawakayon hini nga mga punoan an tuna ngan waray usa ha ira nga akon tatalwason tikang han ira gahom.”)
Zechariah	11	7	Ginsuholan ako hadton mga nagpalit ngan nagbaligya han mga karnero, ngan nahimo ako nga magmarangno han mga karnero nga irihawon. Kinmuha ako hin duha nga tabog: ginngaranan ko nga “Pagkalooy” an usa ngan “Pagkausa” an ikaduha. Ngan ginmangnoan ko an panon.
Zechariah	11	8	Waray ako makailob han tulo nga magmarangno nga nagdumot ha akon, ngan ginpatay ko hira ngatanan sulod hin usa ka bulan.
Zechariah	11	9	Niyan ginsiring ko an panon, “Diri na ako an iyo magmarangno. Mamatay na la adton tikamaratay. Mapuo na la adton tikapuruo. Magpapaunay-unay adton mga nahibibilin.”
Zechariah	11	10	Niyan kinuha ko an tabog nga ginngaranan, “Pagkalooy” ngan ginbari ko ini, pagpara han ginsaaran nga ginhimo han Ginoo ngan han ngatanan nga mga nasod.
Zechariah	11	11	Sanglit dida hito nga mga adlaw ginpara an ginsaaran. Nag-ininaw ha akon adton mga nagpalit ngan nagbaligya han mga karnero, ngan nakasabot hira nga naghimangraw an Ginoo pinaagi han akon ginbuhat.
Zechariah	11	12	Ginsiring ko hira, “Kon karuyag niyo, ihatag ha akon an akon suhol. Kon diri, ayaw na la.” Sanglit ginbaydan ako nira hin 30 ka bug-os nga salapi nga akon suhol.
Zechariah	11	13	Nagsiring ha akon an Ginoo , “Huloga ini didto han hirimosan hin kwarta han Templo.” Sanglit kinuha ko an 30 ka bug-os nga salapi—an dako nga kantidad nga ira ginhunahuna nga angay ha akon—ngan ginhulog ko ini didto han hirimosan hin kwarta han Templo.
Zechariah	11	14	Niyan ginbari ko an ikaduha nga tabog, nga ginngaranan, “Pagkausa” ngan nabungkag an pagkausa han Juda ug Israel.
Zechariah	11	15	Niyan nagsiring ha akon an Ginoo , “Tumana na liwat an imo ka magmarangno, kundi yana waray ka na pulos nga magmarangno.
Zechariah	11	16	Iginbutang ko in magmarangno nga tinaporan han akon panon, kundi diri hiya nabulig han mga karnero nga tikamaratay; o nagbibiling han mga nawara, o nagtatambal hadton mga nasamad, o nagtutubong han mga nanhisalin nga buhi. Kinakaon lugod niya an karne han gitatamboki nga mga karnero ngan kinukuha niya an mga kulo hini.
Zechariah	11	17	Maghihingaraot ito nga waray pulos nga magmarangno! Ginbayaan niya an iya panon. Mawawaray hiya gahom tungod hin araway. Maluya na an iya butkon ngan mabubuta an iya tuo nga mata.”
Zechariah	12	1	Mensahe ini tikang han Ginoo hiunong han Israel, an Ginoo nga nagbitad han kalangitan, nagtuha han tuna, ngan naghatag hin kinabuhi han tawo. Nasiring hiya,
Zechariah	12	2	“Hihimoon ko an Jerusalem nga sugad hin kopa hin bino; mainom an mga nasod nga hirani ha iya ngan magruruogduog sugad hin mga hubog. Ngan kon sumulong an mga nasod han Jerusalem, susulongon man liwat an iba nga mga syudad han Juda.
Zechariah	12	3	Kundi kon umabot na ito nga panahon, hihimoon ko an Jerusalem nga sugad hin mabug-at nga bato—masasamad an bisan ano nga nasod nga magpasipara hin pag-alsa hini. Mag-uurosa han ira mga kusog an ngatanan nga kanasoran han kalibutan hin pagsulong han Jerusalem.
Zechariah	12	4	Dida hito nga panahon hihimoon ko nga magkalilisang an mga kabayo ngan hihimoon ko nga mga tuyaw an ngatanan nira nga mga nasakay han kabayo. Babantayan ko an mga tawo han Juda, kundi bubutahon an mga kabayo han ira mga kaaway.
Zechariah	12	5	Niyan masiring ha ira la ngahaw an mga banay han Juda, ‘An Ginoo nga Dyos nga Labi Kamakagarahum nahatag hin kusog ngadto han iya mga tawo nga nag-uokoy didto ha Jerusalem.’
Zechariah	12	6	“Dida hito nga panahon hihimoon ko an mga banay han Juda nga sugad hin kalayo didto hin kagurangan o didto hin uma nga hinog para hin pag-ani—pagbubungkagon nira an ngatanan nga higrani nga mga nasod. Magpapabilin an mga tawo han Jerusalem nga waray kataragman didto ha sakob han syudad.
Zechariah	12	7	“Ako nga Ginoo an mahatag hin pagdarag-an syahan ngadto han mga kasondalohan han Juda, basi an kadungganan nga kakarawaton han mga tulin ni David ngan han mga tawo han Jerusalem diri lumabaw han iba didto ha Juda.
Zechariah	12	8	Dida hito nga panahon pananalipdan han Ginoo adton mga nag-uokoy didto ha Jerusalem, ngan masusugad kan David ka makusog bisan an labi hin kamaluya dida ha ira. An mga tulin ni David magmamando ha ira sugad han anghel han Ginoo , sugad han Dyos ngahaw.
Zechariah	12	9	Dida hito nga panahon bubungkagon ko an tagsa nga nasod nga magtalinguha hin pagsulong han Jerusalem.
Zechariah	12	10	“Pupun-on ko an mga tulin ni David ngan an iba nga mga tawo han Jerusalem han espiritu han pagkalooy ngan han espiritu han pag-ampo. Tatan-awon nira adton ira ginbuno ngan magmamabidoon hira tungod ha iya sugad hadton mga nagmamasulob-on tungod hin uusa la nga anak. Magmamasulob-on gud hira sugad hadton mga nawad-an han ira suhag nga lalake.
Zechariah	12	11	Dida hito nga panahon masusugad ka dako an kasubo didto ha Jerusalem han kasubo para kan Hadadrimon didto ha kapatagan han Meguido.
Zechariah	12	12-14	Maglulugaring la hin pagkamasulob-on an kada panimalay didto han tuna: an panimalay nga tinmikang kan David, an panimalay nga tinmikang kan Natan, an panimalay nga tinmikang kan Levi, an panimalay nga tinmikang kan Simei, ngan an ngatanan nga iba nga mga panimalay. Maglulugaring la hin kamasulob-on an kada panimalay, ngan an kalalaken-an han kada panimalay malain han kababayen-an hin pagkamasulob-on.
Zechariah	13	1	“Kon umabot na ito nga panahon,” nasiring an Ginoo nga Labi Kamakagarahum, “matubod in burabod nga maglilinis han mga tulin ni David ngan han mga tawo han Jerusalem han ira sala ngan pagsingba hin mga diyosdiyos.
Zechariah	13	2	Dida hito nga panahon kukuhaon ko an mga ngaran han mga diyosdiyos tikang han tuna, ngan waray na gud mahinunumdom ha ira. Paiiwason ko an bisan hin-o nga nasiring nga manaragna hiya, ngan kukuhaon ko an ungara hin pagsingba hin mga diyosdiyos.
Zechariah	13	3	Niyan kon may-ada pa magpapadayon hin pagpanagna, susumatan hiya han iya kalugaringon nga amay ug iroy nga kinahanglan patayon hiya, kay nagsiring hiya nga nagyayakan hiya han pulong han Ginoo , kundi naghimangraw lugod hiya hin mga buwa. Kon managna hiya, bubun-on hiya han iya kalugaringon nga amay ug iroy.
Zechariah	13	4	Kon umabot na ito nga panahon, waray manaragna nga naparayaw han iya mga panan-awon, o magbubuhat sugad hin manaragna, o magbabado hin barahiboon nga bado hin manaragna, basi makaglimbong hin mga tawo.
Zechariah	13	5	Lugod masiring hiya, ‘Diri ako manaragna. Parauma ako—nag-uma ako han tuna ha bug-os ko nga kinabuhi.’
Zechariah	13	6	Niyan kon may magpakiana ha iya, ‘Ano man ito nga mga samad dida han imo dughan?’ mabaton hiya, ‘Naangkon ko ini didto han balay hin usa nga sangkay.’”
Zechariah	13	7	Nasiring an Ginoo nga Labi Kamakagarahum, “Pagmata, espada, ngan sulonga an magmarangno nga nagbabantay ha akon ngaran! Pataya hiya ngan magsasarang an mga karnero. Susulongon ko an akon mga tawo,
Zechariah	13	8	ngan magkakamatay in duha han tulo ka bahin han mga tawo ha bug-os nga tuna.
Zechariah	13	9	Ngan sasarihan ko an ikatulo ka bahin nga mahisasalin nga buhi ngan lilinisan ko hira sugad nga ginpupurog hin kalayo an salapi. Sasarihan ko hira sugad han pagpurog hin bulawan. Niyan mag-aampo hira ha akon ngan babatonon ko hira. Pagsusumatan ko hira nga akon hira mga tawo ngan magtutug-an hira nga ako amo an ira Dyos.”
Zechariah	14	1	Hiraniay na an adlaw nga maghuhukom na an Ginoo . Niyan paninikasan an Jerusalem ngan pagbabahinbahinon an mga tinikas ha atubangan han iyo mga mata.
Zechariah	14	2	Pagtitirokon han Ginoo an ngatanan nga mga nasod hin pakiaway han Jerusalem. Makukuha an syudad, paninikasan an kabablayan, ngan panlulugoson an kababayen-an. Bibihagon an katunga han mga tawo, kundi diri kukuhaon tikang han syudad an iba ha ira.
Zechariah	14	3	Niyan magawas an Ginoo ngan makikiaway hiya hadto nga mga nasod sugad han pakiaway niya han nag-agi nga mga panahon.
Zechariah	14	4	Dida hito nga panahon matindog hiya didto ha Bukid han mga Olibo, nga aadto ha sinirangan han Jerusalem. Niyan an Bukid han mga Olibo matutunga tungod hin dako nga kahamub-an tikang ha sinirangan ngadto ha katundan. Mababalhin tipaamihan nga dapit an katunga han bukid ngan tipasalatan an katunga hini.
Zechariah	14	5	Mapalagiw kamo pinaagi hini nga kahamub-an nga nabubutnga hin mga bukid. Mapalagiw kamo sugad han pagpalagiw han iyo kaapoy-apoyan han paglinog ha panahon ni Hadi Oseas han Juda. Maabot an Ginoo nga akon Dyos upod an ngatanan niya nga mga anghel.
Zechariah	14	6	Kon umabot na ito nga panahon, mawawaray na gud kahagkot o yelo,
Zechariah	14	7	o bisan ano nga kasirom. Dayuday magkakamay-ada kapawa han adlaw bisan ha kagab-ihon. Kon san-o mahinanabo ini, an Ginoo la an maaram.
Zechariah	14	8	Kon umabot na ito nga panahon, mag-aawas tikang ha Jerusalem in masulog nga tubig, an katunga hini ngadto han Patay nga Dagat ngan an katunga ngadto han Mediteraneo. Mag-aawas ini ha bug-os nga tuig, ha panahon han kathuraw sugad man han kat-uran.
Zechariah	14	9	Niyan magigin hadi an Ginoo han bug-os nga tuna; sisingbahon hiya nga Dyos han ngatanan ngan kikilalahon hiya pinaagi han amo manta nga ngaran.
Zechariah	14	10	Pagpapatagon an bug-os nga katunaan tikang ha Geba didto ha amihan nga dapit ngadto ha Rimon didto ha salatan nga dapit. Mananawantawan an Jerusalem ha igbaw han tuna nga naglilibot hini; an syudad matikang han Ganghaan ni Benjamin ngadto ha Kanto nga Ganghaan diin nakadto in uruuna nga ganghaan, ngan tikang han Lantawan ni Hananel ngadto han mga piriihan hin bino han hadi.
Zechariah	14	11	Mag-uokoy didto an mga tawo hin waray kataragman, nga diri na gud pagtatarhogon hin pagkapuo.
Zechariah	14	12	Magpapadara an Ginoo hin makalilisang nga sakit ngada han ngatanan nga mga nasod nga makikiaway han Jerusalem. Madudunot an ira unod samtang buhi pa hira; madudunot an ira mga mata ngan an ira mga dila.
Zechariah	14	13	Dida hito nga panahon paggugupongon hira han Ginoo ngan mahahadlok hira nga kakaptan an iya sapit nga tawo ngan iya papatayon.
Zechariah	14	14	Makikiaway an mga tawo han Juda hin pagpanalipod han Jerusalem. Tilikason nira an mga manggad han ngatanan nga mga nasod—damo hin duro nga bulawan, salapi, ngan mga panapton.
Zechariah	14	15	Duduktan liwat hin makalilisang nga sakit an mga kabayo, mga mula, mga kamelyo, ngan mga asno—an ngatanan nga kamanampan didto han mga kampo han kaaway.
Zechariah	14	16	Niyan mapakadto ha Jerusalem kada tuig an ngatanan nga nanhisalin nga buhi tikang han mga nasod nga sinmulong han Jerusalem hin pagsingba han Ginoo nga Labi Kamakagarahum nga hadi ngan pagsaurog han Pyesta han mga Payagpayag.
Zechariah	14	17	Kon dumiri in bisan ano nga nasod hin pagkadto ngan pagsingba han Ginoo nga Labi Kamakagarahum nga hadi, diri mauran didto han ira tuna.
Zechariah	14	18	Kon dumiri an mga Ehiptohanon hin pagsaurog han Pyesta han mga Payagpayag hahampakon hira han amo manta nga sakit nga ipadadara han Ginoo ngada han tagsa nga nasod nga nadiri pagkadto.
Zechariah	14	19	Amo ini an ihahatag nga kastigo han Ehipto ngan didto han ngatanan nga iba nga mga nasod, kon diri hira magsaurog han Pyesta han mga Payagpayag.
Zechariah	14	20	Dida hito nga panahon bisan an bitay nga mga kampanilya han mga kabayo pagsusuratan han mga pulong “Iginhalad ngadto han Ginoo .” An lutoan nga mga kaldero didto han Templo masusugad hin kabaraan han mga makaong ha atubangan han altar.
Zechariah	14	21	Lalainon para hin paggamit hin pagsingba han Ginoo nga Labi Kamakagarahum an tagsa nga lutoan nga kaldero didto ha Jerusalem ngan didto ha bug-os nga Juda. Gagamiton ini han mga tawo nga naghahalad hin mga halad nga tinubod hin paglaga han karne han mga hayop nga tinubod. Kon umabot na ito nga panahon, mawawaray na mga magparatigayon didto han Templo han Ginoo nga Labi Kamakagarahum.
Zechariah	2	1	Dida hin lain nga panan-awon hinkit-an ko an tawo nga may dara nga isurukol nga lubid.
Zechariah	2	2	“Tikain ka?” nagpakiana ako. “Magsusukol ako han Jerusalem,” binmaton hiya, “basi hisabotan kon ano an kahilaba ngan kahiluag han syudad.”
Zechariah	2	3	Niyan hinkit-an ko nga hinmirani ha akon an anghel nga nakighimangraw ha akon, ngan gintapo hiya hin lain nga anghel.
Zechariah	2	4	Nagsiring an syahan nga anghel ngadto han ikaduha, “Lanata an batan-on nga lalake nga may isurukol nga lubid ngan sumati nga magkakamay-ada damo hin duro nga mga tawo ngan kahayopan didto ha Jerusalem nga diri na ini kapapaderan.
Zechariah	2	5	Nagsaad an Ginoo nga hiya ngahaw an magigin pader nga kalayo palibot han syudad ha pagpanalipod hini, ngan mag-uokoy hiya didto ha bug-os niya nga gahom.”
Zechariah	2	6-7	Nagsiring an Ginoo han iya mga tawo, “Ginpasarang ko kamo ha ngatanan nga mga dapit. Kundi yana, kamo nga ginhalin nga mga bihag, palagiw kamo tikang ha Babilonia ngan balik kamo ngadto ha Jerusalem.
Zechariah	2	8	Adton maghilabot ha iyo, maghihilabot liwat han akon labi kahinigugma.” Sanglit ginsugo ako han Ginoo nga Labi Kamakagarahum dara ini nga mensahe para han mga nasod nga nanikas han iya mga tawo:
Zechariah	2	9	“An Ginoo ngahaw amo an makikiaway kontra ha iyo, ngan paninikasan kamo han mga tawo nga iyo anay hadto mga surugoon.” Kon mahinabo na ini, mahibabaro an ngatanan nga ginsugo ako han Ginoo nga Labi Kamakagarahum.
Zechariah	2	10	Nagsiring an Ginoo , “Pagkanta nga malipayon, mga tawo han Jerusalem! Makada ako ha iyo hin pag-ukoy.”
Zechariah	2	11	Hito nga panahon mapasingadto han Ginoo in damo nga mga nasod ngan mahihimo hira nga iya mga tawo. Mag-uokoy hiya dida ha iyo, ngan mahibabaro kamo nga ginsugo ako ngada ha iyo.
Zechariah	2	12	Magigin linain nga bahin han Ginoo an Juda didto han iya baraan nga tuna, ngan hihigugmaon niya an Jerusalem labaw han ngatanan.
Zechariah	2	13	Paghilom kamo ngatanan ha atubangan han Ginoo , kay maabot hiya tikang han iya baraan nga urokyan.
Zechariah	3	1	Dida hin lain nga panan-awon iginpakita ha akon han Ginoo hi Josue nga Labaw nga Padi nga natindog ha atubangan han anghel han Ginoo . Ngan didto natindog ha sapit ni Josue hi Satanas nga andam hin pagsumbong ha iya.
Zechariah	3	2	Nagsiring an anghel han Ginoo kan Satanas, “Satanas, pagsirotan ka unta han Ginoo ! Pagsirotan ka unta han Ginoo nga nahigugma han Jerusalem. Sugad ini nga tawo hin lipak nga sungo nga inagaw ha kalayo.”
Zechariah	3	3	Natindog hi Josue didto, nga nakakasul-ot hin mahugaw nga bado.
Zechariah	3	4	Ginsiring han anghel an langitnon niya nga mga kabulig, “Huboa an mahugaw nga bado hini nga tawo.” Niyan nagsiring hiya kan Josue, “Ginkuha ko na an imo sala ngan tatagan ko ikaw hin bag-o nga bado.”
Zechariah	3	5	Ginsugo niya an mga kabulig pagbutang hin malinis nga pudong ha ulo ni Josue. Ginbuhat nira ini ngan iginsul-ot nira ha iya an bag-o nga bado samtang natindog didto an anghel han Ginoo .
Zechariah	3	6	Niyan ginsumatan hi Josue han anghel nga
Zechariah	3	7	nagsiring an Ginoo nga Labi Kamakagarahum: “Kon pagsugton mo an akon mga balaod ngan pagtumanon mo an akon mga katungdanan nga iginhatag ko ha imo, magpapadayon ka hin pagkatinaporan han akon Templo ngan han mga bungsaran hini, ngan pamamatian ko an imo mga pag-ampo, sugad nga pinamamatian ko an mga pag-ampo han mga anghel nga aadi ha akon atubangan.
Zechariah	3	8	Sanglit pamati, Josue, ikaw nga amo an Labaw nga Padi; ngan pamati, kamo nga igkasi niya nga mga padi, kamo nga amo an tigaman hin maupay nga kabubwason: igpapadayag ko an akon surugoon nga tinatawag An Sanga!
Zechariah	3	9	Ibubutang ko ha atubangan ni Josue in usa la nga bato nga pipito an bayhon. Titigiban ko ini hin sinurat, ngan sakob la hin usa ka adlaw kukuhaon ko an sala hini nga tuna.
Zechariah	3	10	Kon umabot na ito nga adlaw, an kada usa ha iyo madapit han iya amyaw hin pagkanhi ngan pagpahimulos hin kalinaw ngan kahimyangan ha ubos han iyo mga tanom nga ubas ngan igos.”
Zechariah	4	1	Binmalik na liwat an anghel nga nakighimangraw ha akon ngan ginpukaw ako sugad hin nakaturog ako.
Zechariah	4	2	“Ano an imo hinkikit-an?” pinmakiana hiya. “Usa nga burutangan hin suga nga bulawan,” binmaton ako. “Ha igbaw nga kataposan may-ada makaong para han lana ngan dida hini may pito nga mga suga ngan kada suga may-ada pito nga pabilohan para hin pito nga pabilo.
Zechariah	4	3	May duha nga mga kahoy nga olibo paluyo han burutangan hin suga.”
Zechariah	4	4	Niyan ginpakianhan ko an anghel, “Mano, ano an kahulogan hini nga mga butang?”
Zechariah	4	5	“Diri ka ba maaram?” nagpakiana hiya ha akon. Binmaton ako, “Diri, Mano; diri ako maaram.” Nagsiring ha akon an anghel: “An pito nga mga suga amo an pito nga mga mata han Ginoo nga nakakakita han bug-os nga tuna.”
Zechariah	4	11	Niyan ginpakianhan ko hiya, “Ano man an kahulogan han duha nga mga kahoy nga olibo paluyo han burutangan hin suga?
Zechariah	4	12	Ngan ano an kahulogan han duha nga mga sanga hin olibo ha ligid han duha nga mga tubo nga bulawan nga inaawasan han lana hin olibo?”
Zechariah	4	13	Ginpakianhan ako niya, “Diri ka ba maaram?” “Diri ako maaram,” binmaton ako.
Zechariah	4	14	Niyan nagsiring hiya, “Amo ini an duha nga mga tawo nga ginpili ngan gindihogan han Dyos hin pag-alagad ha iya nga Ginoo han bug-os nga tuna.”
Zechariah	4	6	Ginsiring ako han anghel nga ihatag ko kan Sorobabel ini nga mensahe tikang han Ginoo : “Magmamalinamposon ka diri pinaagi han kusog hin kasondalohan o pinaagi han imo kalugaringon nga kusog, kundi pinaagi han akon espiritu.
Zechariah	4	7	Mapapara ha imo atubangan in mga makaurulang nga sugad hin kabukiran ka dagko. Pagtitindogon mo na liwat an Templo, ngan samtang ibubutang mo an kataposan nga bato, magoliat an mga tawo, ‘Kamatahom, kamatahom gayod han Templo!’”
Zechariah	4	8	Inmabot ha akon in lain nga mensahe tikang han Ginoo .
Zechariah	4	9	Nagsiring hiya, “Iginpahimutang ni Sorobabel an patukoranan han Templo, ngan huhumanon gud ini niya. Kon mahinabo na ini, mahibabaro an akon mga tawo nga amo ako an nagsugo ha imo ngadto ha ira. Nabibido hira kay mahinay an trabaho. Kundi kon kumita hira kan Sorobabel nga magpapadayon hin pagtindog han Templo, malilipay hira.”
Zechariah	5	1	Sinmiplat na liwat ako, ngan hini nga takna hinkit-an ko in usa nga linikid nga basahan.
Zechariah	5	2	Ginpakianhan ako han anghel kon ano an akon hinkit-an. Binmaton ako, “Usa nga nalupad nga linikid nga basahan; siyam ka metros an kahilaba hini ngan upat ug tunga ka metros an kahilapad.”
Zechariah	5	3	Niyan nagsiring hiya ha akon, “Iginsurat dida hini an mga panhimaraot nga magawas ngadto han bug-os nga tuna. Dida han usa nga bayhon han linikid nga basahan nahisurat ini nga kukuhaon tikang han tuna an tagsa nga kawatan; ngan ha luyo nga bayhon nahisurat ini nga kukuhaon liwat an ngatanan nga nanunumpa hin buwa.
Zechariah	5	4	Nasiring an Ginoo nga Labi Kamakagarahum nga pagagawason niya ini nga mga panhimaraot ngan masulod ini han balay han tagsa nga kawatan ngan han balay ha tagsa nga nanunumpa hin buwa. Magpapabilin ini dida han ira mga balay ngan ira gud pupukanon an ira mga balay.”
Zechariah	5	5	Pinmakita na liwat an anghel ngan nagsiring, “Tan-awa! May-ada pa lain nga tiabot!”
Zechariah	5	6	“Ano man ini?” nagpakiana ako. Binmaton hiya, “Usa ini nga alat, ngan natindog ini para han mga sala han bug-os nga tuna.”
Zechariah	5	7	May takop nga timga an alat. Samtang nagkikinita ako, gin-alsa an takop, ngan didto ha sakob han alat nalingkod in babaye!
Zechariah	5	8	Nagsiring an anghel, “Tinitindogan hini nga babaye an mga pagraogdaog.” Niyan iya idinuso an babaye ngadto ha sakob han alat ngan gintakpan.
Zechariah	5	9	Hinmangad ako ngan hinkit-an ko in duha nga kababayen-an nga nalupad tipakadi ha akon, nga may gamhanan nga mga pako nga sugad hin kanan talabong. Gin-alsa nira an alat ngan idinagit nira.
Zechariah	5	10	Ginpakianhan ko an anghel, “Ngain man nira dadad-a adto?”
Zechariah	5	11	Binmaton hiya, “Ngadto ha Babilonia diin magtitindog hira hin templo para hini. Kon mahuman na an templo, ibubutang didto an alat basi pagsingbahon.”
Zechariah	6	1	May-ada ko liwat lain nga panan-awon. Hini nga takna hinkit-an ko in upat nga mga karuwahe nga nagawas tikang ha butnga hin duha nga mga bukid nga bronse.
Zechariah	6	2	Gindadanas hin pula nga mga kabayo an syahan nga karuwahe, hin itom nga mga kabayo an ikaduha,
Zechariah	6	3	hin busag nga mga kabayo an ikatulo, ngan hin kabang nga mga kabayo an ikaupat.
Zechariah	6	4	Niyan ginpakianhan ko an anghel, “Ano man an kahulogan hini nga mga karuwahe?”
Zechariah	6	5	Binmaton hiya, “Amo ini an upat nga kahanginan; pagkakagawas pa gud la nira tikang ha atubangan han Ginoo han bug-os nga tuna.”
Zechariah	6	6	Nagtipakadto ha amihan nga dapit han Babilonia an karuwahe nga gindadanas han itom nga mga kabayo, ngan nagtipakadto ha habagatan nga dapit han nasod an kabang nga mga kabayo, ngan nagtipakadto ha katundan nga dapit an busag nga mga kabayo.
Zechariah	6	7	Han paggawas han kabang nga mga kabayo, nagmanya hira kay karuyag na gud nira hin paglakat ngan pag-usisa han tuna. Nagsiring an anghel, “Kadto na ngan usisaha niyo an tuna!”—ngan gintuman nira ini.
Zechariah	6	8	Niyan ginmoliat ha akon an anghel, “Ginpahugpoy han mga kabayo nga nagtipakadto han amihan nga dapit han Babilonia an kasina han Ginoo .”
Zechariah	6	9	Iginhatag ha akon han Ginoo ini nga mensahe.
Zechariah	6	10	Nagsiring hiya, “Dad-a an mga ginhatag han mga bihag nga amo hira Holdai, Tobias, ug Idaias, ngan pakadto dayon han balay ni Josias nga anak ni Sofonias. Binmalik na ini ngatanan nga mga tawo tikang han pagkabihag nira didto ha Babilonia.
Zechariah	6	11	Paghimo hin korona nga salapi ug bulawan, ngan ibutang ini ha ulo han Labaw nga Padi nga hi Josue nga anak ni Josadac.
Zechariah	6	12	Sidnga hiya nga nasiring an Ginoo nga Labi Kamakagarahum, ‘Matubo didto han iya dapit an tawo nga ginngangaranan An Sanga, ngan pagtitindogon na liwat niya an Templo han Ginoo .
Zechariah	6	13	Amo hiya an magtitindog hini ngan makarawat hiya han kadungganan nga angay hin usa nga hadi, ngan paghahadian niya an iya mga tawo. Matindog in padi ha sapit han iya trono, ngan magbubulig hira hin pagbuhat dida hin kalinaw ngan pagsinabtanay.’
Zechariah	6	14	An korona mahihimo nga hinumdoman didto han Templo han Ginoo ha pagpasidungog kanda Heldai, Tobias, Jedaias, ug Josias.”
Zechariah	6	15	Magkakaabot in mga tawo nga nag-uokoy ha kahigrayoan ngan mabulig hira hin pagtindog na liwat han Templo han Ginoo . Ngan kon matindog na liwat ini, mahibabaro kamo nga ginsugo ako ngada ha iyo han Ginoo nga Labi Kamakagarahum. Mahinanabo ini ngatanan kon pagsugton gud niyo an mga sugo han Ginoo nga iyo Dyos.
Zechariah	7	1	Dida han ikaupat nga adlaw han ikasiyam nga bulan (an bulan han Kisleb) han ikaupat ka tuig nga emperador hi Dario, iginhatag ha akon han Ginoo in usa nga mensahe.
Zechariah	7	2	Ginsugo han mga tawo han Betel hira Sareser ug Regemmelec ngan an ira mga tawo ngadto han Templo han Ginoo nga Labi Kamakagarahum basi mag-ampo hira nga kalooyan hira han Ginoo ,
Zechariah	7	3	ngan pagpakiana han kapadian ngan han mga manaragna kon kinahanglan ba magpadayon hira hin pagmabidoon tungod han pagkabungkag han Templo, pinaagi han pagpuasa dida han ikalima nga bulan sumala han ginbuhat nira sulod hin damo na nga katuigan.
Zechariah	7	4	Amo ini an mensahe han Ginoo nga inmabot ha akon.
Zechariah	7	5	Nagsiring hiya, “Sumati an mga tawo han tuna ngan an kapadian, nga han ira pagpuasa ngan pagmasulob-on dida han ikalima ngan han ikapito nga mga bulan sulod hini nga 70 ka tuig, diri adto pagpasidungog ha akon.
Zechariah	7	6	Ngan han ira pangaon ngan panginom, para la ini han ira kalugaringon nga pagkabusog.”
Zechariah	7	7	Amo ini an ginsiring han Ginoo pinaagi han mga una pa nga manaragna, dida han panahon nga mainuswagon pa ngan puno hin mga tawo an Jerusalem ngan han damo pa in mga tawo nga nag-uokoy diri la didto han mga bungto nga palibot han syudad, kundi didto liwat han habagat nga katunaan ngan didto han katundan nga kapatagan.
Zechariah	7	8	Iginhatag han Ginoo ini nga mensahe ngadto kan Zacarias:
Zechariah	7	9	“Han maiha na nga panahon ginhatag ko ini nga mga sugo ngadto han akon mga tawo: ‘Kinahanglan nga kitaon niyo nga ginbubuhat an katadongan ngan kinahanglan nga ipakita an iyo paghigugmaay ngan pagkalooy han iyo igkasi-tawo.
Zechariah	7	10	Ayaw niyo pagtalumpigosa an mga balo nga kababayen-an, mga ilo, mga lumalangyaw nga nag-uokoy dida ha iyo, o bisan hin-o nga makalolooy. Ngan ayaw kamo paghunahuna hin mga paagi hin pagdaot han iyo igkasi-tawo.’
Zechariah	7	11	“Kundi dinmiri gud pamati an akon mga tawo. Ginsadhan nira an ira mga hunahuna,
Zechariah	7	12	ngan ginpatig-a nira sugad hin bato an ira mga kasingkasing. Tungod nga waray hira mamati han pagturon-an nga ginpadara ko pinaagi han mga una pa nga mga manaragna, nasina ako hin duro.
Zechariah	7	13	Tungod nga waray hira mamati han akon pulong, waray man ako bumaton han ira pag-ampo.
Zechariah	7	14	Sugad hin bagyo ginpasarang ko hira hin pag-ukoy didto hin langyaw nga mga nasod. Ginbayaan nga sugad hin kamingawan ini nga matahom nga tuna nga waray na nag-uokoy didto.”
Zechariah	8	1	Iginhatag han Ginoo nga Labi Kamakagarahum ini nga mensahe ngadto kan Zacarias:
Zechariah	8	2	“Naghingyap ako hin pagbulig han Jerusalem tungod han akon dako nga paghigugma han mga tawo hini, gugma nga nakapasina ha akon han ira mga kaaway.
Zechariah	8	3	Mabalik ako ngadto ha Jerusalem nga akon baraan nga syudad, ngan mag-uokoy ako didto. Kikilalahon ini nga amo an matinumanon nga syudad, ngan tatawagon nga baraan nga pungtod an pungtod han Ginoo nga Labi Kamakagarahum.
Zechariah	8	4	Manlilingkod na liwat didto ha mga plasa han syudad an mga kalagsan nga nagtutungkod na hin paglakat.
Zechariah	8	5	Ngan mapupuno na liwat an kakalsadahan hin mga nag-uurugyag nga kabataan.
Zechariah	8	6	“Bangin diri mahirimo ini hadton mga nanhibilin han nasod yana, kundi para ha akon mahihimo ini.
Zechariah	8	7	Babawion ko an akon mga tawo tikang han katunaan nga gindad-an ha ira,
Zechariah	8	8	ngan ibabalik ko hira tikang ha sinirangan ngan katundan hin pag-ukoy didto ha Jerusalem. Magigin akon hira mga tawo ngan ako magigin ira Dyos nga maghahadi ha ira nga matinumanon ngan matadong.
Zechariah	8	9	“Pagmadasigon! Hibabatian na niyo yana an amo ngahaw nga mga pulong nga ginhimangraw han mga manaragna hadto nga panahon nga ginpapahimutang an patukoranan hin pagtindog na liwat han akon Templo.
Zechariah	8	10	Han waray pa ito nga panahon waray nakakaakos hin pagsuhol hin mga tawo o mga mananap, ngan waray tawo nga diri nakada ha kataragman. Ginturutugpo ko an mga tawo.
Zechariah	8	11	Kundi yana lain na an akon pagdumara han mga nanhisalin nga buhi hini nga nasod.
Zechariah	8	12	Dida hin kalinaw tatamnan nira an ira mga uma. Mamumunga an ira mga ubas, mahatag hin mga abot an tuna, ngan magkakamay-ada damo nga uran. Ihahatag ko ini ngatanan nga kaupayan ngadto han mga tawo nga mahisalin nga buhi han akon nasod.
Zechariah	8	13	Mga tawo han Juda ug Israel! Han inmagi nga panahon nagpaturutunglo an mga lumalangyaw pinaagi hin pagsiring, ‘Mahulog unta ha iyo an mga karat-an nga nahulog ngada han Juda ug Israel!’ Kundi pagtatalwason ko kamo, ngan unina may hinsiring adto nga mga lumalangyaw, ‘Kumarawat unta kamo han amo ngahaw nga kaupayan nga kinarawat han Juda ug Israel!’ Sanglit pagmadasigon kamo ngan ayaw kamo kahadlok.”
Zechariah	8	14	Nasiring an Ginoo nga Labi Kamakagarahum, “Han pagtuksoha ha akon han iyo kaapoy-apoyan hin kasina, nakahunahuna ako hin karat-an para ha ira, ngan waray ako magbalhin han akon hunahuna, kundi akon lugod gintuman.
Zechariah	8	15	Kundi yana naghuhunahuna ako hin pagpakaupay han mga tawo han Jerusalem ug Juda. Sanglit ayaw kamo kahadlok.
Zechariah	8	16	Amo ini an kinahanglan niyo pagbuhaton: Igyakan niyo an kamatuoran ha iyo igkasi-tawo. Didto han mga hukmanan ihatag niyo an matuod nga katadongan nga nagdadara hin kalinaw.
Zechariah	8	17	Ayaw kamo paghunahuna hin mga paagi hin paggidumotdumot. Ayaw kamo panumpa hin buwa. Napupungot gud ako han pagbinuwa, han diri pagkamatadong, ngan han panraogdaog.”
Zechariah	8	18	Iginhatag han Ginoo nga Labi Kamakagarahum ini nga mensahe ngadto kan Zacarias:
Zechariah	8	19	“Mahihimo nga mga pyesta hin pagrayhak ngan pagkalipay han mga tawo han Juda an mga pagpuasa nga binubuhat dida han ikaupat, ikalima, ikapito, ngan ikanapulo nga mga bulan. Kinahanglan higugmaon niyo an kamatuoran ug kalinaw.”
Zechariah	8	20	Nasiring an Ginoo nga Labi Kamakagarahum, “Maabot an panahon nga mapakadto ha Jerusalem in mga tawo nga tikang hin damo nga mga syudad.
Zechariah	8	21	Adton tikang hin usa nga syudad masiring hadton tikang hin lain nga syudad, ‘Magsisingba kami han Ginoo nga Labi Kamakagarahum ngan mag-aampo kami basi pagpakaupayon kami niya. Tana, upod ha amon!’
Zechariah	8	22	Mapakadto ha Jerusalem in damo nga mga tawo ngan gamhanan nga mga nasod hin pagsingba han Ginoo nga Labi Kamakagarahum ngan hin pag-ampo basi pagpakaupayon niya hira.
Zechariah	8	23	Dida hito nga mga adlaw mapakadto hin usa nga Judiyo in napulo nga mga lumalangyaw ngan masiring, ‘Karuyag namon umangbit han iyo kapalaran, kay hinbatian namon nga aada ha iyo an Dyos.’”
Zechariah	9	1	Amo ini an mensahe han Ginoo : Nagsugo hiya hin pagkastigo han tuna han Hadrac ngan han syudad han Damasco. Kanan Ginoo diri la an mga tribo han Israel kundi upod liwat an kapital nga syudad han Siria.
Zechariah	9	2	Iya liwat an Hamat nga katakip han Hadrac, ngan sugad man an mga syudad han Tiro ug Sidon, upod an ngatanan nga ira hinbabaroan.
Zechariah	9	3	Nagtindog an Tiro hin mga panalipdanan para la ha iya ngahaw, ngan nagtambak hin damo nga salapi ug bulawan, nga sugad hin kadamo han tapotapo han tuna!
Zechariah	9	4	Kundi babawian han Ginoo an Tiro han ngatanan nga iya gintatag-iya. Ilalabog ngadto ha dagat an mga manggad hini, ngan uugtangon an syudad.
Zechariah	9	5	Makita hini an syudad han Ascalon ngan mahahadlok ini. Makita hini an syudad han Gaza ngan mag-aantos ini hin dako nga kasakitan. Masusugad man an Ecron, ngan makakawang an mga paglaom hini. Mawawad-an hin hadi an Gaza ngan pagbabayaan an Ascalon.
Zechariah	9	6	Mag-uokoy didto ha Asdod in mestiso nga mga tawo. Nasiring an Ginoo , “Papaubson ko ini ngatanan nga mapinahitas-on nga mga Filisteohanon.
Zechariah	9	7	Diri na gud hira makaon hin karne nga may-ada pa dugo o hin iba pa nga igindidiri nga pagkaon. Mahihimo nga bahin han akon mga tawo an ngatanan nga mahisalin nga buhi, ngan masusugad hira hin hugpo hin mga panimalay dida han tribo han Juda. Mahihimo nga bahin han akon mga tawo an Ecron, sugad han ginbuhat han mga Jebuseohanon.
Zechariah	9	8	Babantayan ko an akon tuna ngan diri ko paaagian hin mga kasondalohan. Diri na ako matugot nga adton magraogdaog magtalumpigos han akon mga tawo. Hinkit-an ko an pag-antos han akon mga tawo.”
Zechariah	9	9	Pagrayhak, pagrayhak, mga tawo han Sion! Goliat hin kalipay, kamo nga mga tawo han Jerusalem! Tan-awa, naabot an iyo hadi ngada ha iyo! Naabot hiya nga madinaogon ngan daogan, kundi mapinaubsanon ngan nasakay dida hin asno— dida hin usa nga nati hin asno.
Zechariah	9	10	Nasiring an Ginoo , “Kukuhaon ko tikang ha Israel an mga karuwahe, ngan kukuhaon ko tikang ha Jerusalem an kakabayohan. Pamamarion ko an mga pana nga ginamit didto ha pag-awayan. An iyo hadi makikigsabot hin kalinaw dida han mga nasod; maghahadi hiya ha pataboktabok han kadagatan, tikang han salog Eufrates ngadto han kasidsiran han tuna.”
Zechariah	9	11	Nasiring an Ginoo , “Tungod han akon ginsaaran ha iyo nga ginsilyohan pinaagi han dugo han mga halad nga tinubod, bubuhian ko an iyo mga tawo tikang han mamara nga luong hin pagkabihag.
Zechariah	9	12	Balik, kamo nga mga bihag nga malaomon na; balik ngadto han iyo dapit nga darangpan. Sinusumatan ko kamo yana nga doble nga kaupayan an igbabalos ko ha iyo, tungod han ngatanan nga iyo gin-antos.
Zechariah	9	13	Gagamiton ko an Juda sugad hin bawog hin sondalo, ngan an Israel sugad hin mga pana. Gagamiton ko an mga tawo han Sion sugad hin espada, pakiaway han mga tawo han Grecia.”
Zechariah	9	14	Mapakita an Ginoo ha igbaw han iya mga tawo; ipapana niya an iya mga udyong sugad hin kikidlat. Patutunggon han Ginoo nga Dyos an trompeta; maglalakat hiya dida han mga bagyo tikang ha timogan.
Zechariah	9	15	Pananalipdan han Ginoo an iya mga tawo, ngan pupuohon nira an ira mga kaaway. Maggogogliat hira didto ha pag-awayan sugad hin mga hubog, ngan paaawason nira an dugo han ira mga kaaway; mag-aawas ini sugad han dugo hin halad nga tinubod nga gin-ipis dida han altar tikang hin makaong.
Zechariah	9	16	Kon umabot na ito nga adlaw, tatalwason han Ginoo an iya mga tawo, sugad hin magmarangno hin mga karnero nga nagtatalwas han iya panon tikang hin kataragman. Maranggat hira didto han iya tuna sugad han mga alahas hin usa nga korona.
Zechariah	9	17	Hin kamaupay ngan kamatahom na han tuna hito nga adlaw! Magmamakusog an mga batan-on tungod han pagkaon ug irimnon.
Titus	1	1	Tikang kan Pablo, surugoon han Dyos ngan apostol ni Jesu-Cristo. Ginpili ngan ginpadara ako hin pagparig-on han pagtoo han mga tawo nga pinili han Dyos ngan pagdara ha ira ngadto han kamatuoran nga gintutdo han aton tuloohan,
Titus	1	2	nga pinapasikad dida han paglaom han dayon nga kinabuhi. An Dyos nga diri nagbubuwa nagsaad ha aton hini nga kinabuhi tikang pa ha tinikangan.
Titus	1	3	Ha igo nga panahon iginpadayag niya dida han iya mensahe nga igintapod ha akon, ngan iginpasangyaw ko tungod han sugo han Dyos nga aton Magtaralwas.
Titus	1	4	Nagsusurat ako kan Tito, an akon matuod nga anak ha pagtoo nga aton ginkakaangbitan. Tagan ka unta han Dyos nga Amay ngan han aton Magtaralwas nga hi Cristo Jesus han grasya ngan kamurayaw.
Titus	1	5	Iginbilin ko ikaw ha Creta pagtuhay han mga butang nga kinahanglan pa buhaton, ngan pagtudlok hin mga katigurangan han singbahan ha kada bungto. Hinumdomi an akon mga tugon:
Titus	1	6	kinahanglan nga in usa nga tigurang diri sarawayon; kinahanglan usa la an asawa, ngan kinahanglan magtinuohon an iya mga anak ngan waray bantog hin pagkabugoy o pagkamasupakon.
Titus	1	7	Kinahanglan diri sarawayon in pangulo han singbahan, kay nagdudumara hiya han buruhaton han Dyos. Kinahanglan diri hiya parayawan o diri madagmit masina o diri parahubog, o diri maisog, o diri maimot.
Titus	1	8	Kinahanglan makiangayon hiya ngan mahigugmaon han mag-upay. Kinahanglan nakakapugong hiya han iya kalugaringon, matadong, baraan, ngan disiplinado.
Titus	1	9	Kinahanglan kaptan niya hin marig-on an pagturon-an nga kasasarigan nga igintutdo ha iya. Dida hini nga paagi makakahimo hiya pagdasig han iba pinaagi han matuod nga pagturon-an, ngan makakapakita liwat hiya han kasaypanan hadton mga natipa hini nga pagturon-an.
Titus	1	10	Kay damo labi na han mga nakabig tikang han tuloohan han mga Judiyo, in nasupil ngan nanlilimbong han iba pinaagi han ira kalurongan.
Titus	1	11	Kinahanglan paukyon an ira pagyinakan, kay ira ginsasamok in bug-os nga mga panimalay pinaagi hin pagtutdo han diri angay igtutdo, tungod la hin makaarawod nga tuyo hin panalapi.
Titus	1	12	Taga-Creta ngahaw, nga usa han ira mga manaragna, nagsiring: “An mga taga-Creta dayuday nga buwaon magbangis nga kamanampan, ngan hubya ngan mga lamonero.”
Titus	1	13	Matuod ini nga iya siring. Tungod hini, kinahanglan sawayon mo hira ngan busai, basi makaangkon hira hin marig-on nga pagtoo,
Titus	1	14	ngan diri na hira tumoo han mga susumaton han mga Judiyo ngan han mga kasugoanan nga natikang la hin mga tawo nga nagsalikway han kamatuoran.
Titus	1	15	Para hadton mga putli, putli an ngatanan nga mga butang; kundi para hadton mga maghugaw ngan diri matinuohon waray putli nga butang kay nahugawan na an ira mga konsensya ngan mga panmurubuot.
Titus	1	16	Nasiring hira nga nakilala hira han dyos, kundi diri man kinikita dida ha ira mga buhat. Magdumot ngan malinarisnon hira, ngan diri angay hira makagbuhat hin bisan ano nga maupay.
Titus	2	1	Kundi kinahanglan igtutdo mo an igo ug angay han maupay nga pagturon-an.
Titus	2	2	Sumati an mga tirutigurang na nga kalalaken-an nga magmaligdong ngan mabination hira, ngan magpugong han ira kalugaringon; nga magmarig-on ha ira pagtoo, paghigugma, ngan pag-ilob.
Titus	2	3	Ha sugad nga pagkaagi, sumati man an mga tirutigurang na nga kababayen-an nga manggawi hira hin angay hin baraan nga kinabuhi. Kinahanglan diri hira mga magyubit o mga parahubog. Kinahanglan igtutdo nira an mag-upay,
Titus	2	4	basi katutdoan an mga batan-on nga kababayen-an hin paghigugma han ira mga bana ngan mga anak,
Titus	2	5	pagpugong han ira kalugaringon ngan pagkaputli, ngan pagkamaupay nga mga asawa han panimalay, nga nagsusugot han ira mga bana, basi waray magyakan hin maraot han mensahe nga natikang han Dyos.
Titus	2	6	Ha amo nga paagi aghata an batan-on nga kalalaken-an hin pagpugong han ira kalugaringon.
Titus	2	7	Ha ngatanan nga mga butang kinahanglan ikaw ngahaw an magin susbaranan hin mag-upay nga mga buhat. Kinahanglan tangkod ngan kinasingkasing an imo pagtutdo.
Titus	2	8	Gamit hin mag-upay nga mga pulong nga diri kasususnan, basi makaawod an iyo mga kaaway tungod kay waray man nira masisiring nga maraot hiunong ha aton.
Titus	2	9	Kinahanglan magsugot an mga oripon han ira mga agaron ngan lipayon nira hira ha ngatanan nga paagi. Kinahanglan diri hira bumaton hin maraot ha ira,
Titus	2	10	o mangawat ha ira. Lugod, kinahanglan magpakita hira nga dayuday maupay ngan matinumanon hira, basi makahatag hin maupay nga bantog han pagturon-an mahitungod han Dyos nga aton Magtaralwas dida han ngatanan nga ira ginbubuhat.
Titus	2	11	Kay iginpahayag han Dyos an iya grasya para han katalwasan han ngatanan nga mga tawo.
Titus	2	12	Nagtututdo ha aton ito nga grasya, nga bayaan ta an diri dyosnon nga kinabuhi ngan an kalibutanon nga mga kaipahon, ngan mag-ukoy kita dida hin pagpugong han kalugaringon, hin matadong, ngan hin dyosnon nga kinabuhi dinhe hini nga kalibutan,
Titus	2	13	samtang naghuhulat kita han ginlalaoman ta nga baraan nga Adlaw, diin makikita an kaharangdon han aton gamhanan nga Dyos ngan Magtaralwas, hi Jesu-Cristo.
Titus	2	14	Igintubyan niya an iya kalugaringon tungod ha aton, hin pagtalwas ha aton tikang han ngatanan nga karat-an, ngan hin paghimo ha aton nga putli nga mga tawo nga sakop gudla ni Cristo, ngan nagtitinguha pagbuhat hin maupay.
Titus	2	15	Igtutdo ini nga mga butang, ngan gamita an imo bug-os nga gahom hin pagdasig ngan pagsaway han imo mga mamarati. Ayaw tugot nga may-ada ha ira magtamay ha imo.
Titus	3	1	Pahinumdoma an imo mga tawo nga magpasakop hira han mga punoan ngan han mga aada ha kagamhanan, nga magsugot ha ira, ngan maandam pagbuhat han ngatanan nga mag-upay nga mga butang.
Titus	3	2	Sumati hira nga diri magpakaraot bisan kan kanay, kundi makiangayon ngan makisasangkayon, ngan dayuday magpakita hin malumo nga kasingkasing ha ngatanan nga mga tawo.
Titus	3	3	Kay kita hadto anay mga lurong, masupakon, ngan masalaypon. Naoripon kita han mga kaipahon ngan magkalainlain nga mga kalipayan. Ginkaragan ta an aton kinabuhi ha mga pagkasina ngan pagkaawa; may mga nagdumot ha aton ngan nagdumot man kita ha ira.
Titus	3	4	Kundi han pagpakita na han kalooy ngan gugma han Dyos nga aton Magtaralwas,
Zephaniah	1	1	Amo ini an mensahe nga ginhatag han Ginoo kan Sofonias dida han panahon nga hadi han Juda hi Josias nga anak ni Amon. (Tulin hi Sofonias ni Hadi Ezequias pinaagi kanda Amarias, Gedalias, ug Cusi.)
Zephaniah	1	2	Nagsiring an Ginoo , “Pagbubungkagon ko an ngatanan nga mga butang ha tuna,
Zephaniah	1	3	an ngatanan nga katawhan ug kamanampan, ngan katamsihan ug kaisdaan. Pupukanon ko an mga magraot. Pupuohon ko an ngatanan nga mga tawo, ngan waray gud mahisasalin nga buhi. Ako nga Ginoo an nagyakan.
Zephaniah	1	4	“Kakastigohon ko an mga tawo han Jerusalem ngan han bug-os nga Juda. Paparaon ko an kataposan nga tigaman hin pagsingba kan Baal didto, ngan waray na gud ngani manunumdom han pagano nga kapadian nga nag-aalagad ha iya.
Zephaniah	1	5	Pupuohon ko an bisan hin-o nga nasaka han atop ngan nagsisingba han adlaw, han bulan, ngan han mga bitoon. Pupuohon ko liwat adton mga nagsisingba ha akon ngan nagsusumpa han ira kamaunongon ha akon, kundi nagsusumpa liwat ha ngaran han diyos nga hi Milcom.
Zephaniah	1	6	Pupuohon ko adton mga binmulag nga waray na magsunod ha akon, adton mga diri nadangop ha akon o diri napapagtutdo ha akon.”
Zephaniah	1	7	Hirani na an adlaw nga maghuhukom na an Ginoo ; sanglit paghilom kamo ha iya atubangan. Nag-aandam na an Ginoo hin paghalad han iya mga tawo ngan nagdapit na hin mga kaaway hin panikas han Juda.
Zephaniah	1	8	Nasiring an Ginoo , “Dida hito nga adlaw hin pangihaw, kakastigohon ko an mga opisyal, an mga anak nga kalalaken-an han hadi, ngan an ngatanan nga nanggagawi hin langyaw nga mga pamatasan.
Zephaniah	1	9	Kakastigohon ko an ngatanan nga nagsisingba sugad hin mga pagano ngan nangangawat ngan namamatay basi pagpun-on hin mga kinawat an balay han ira agaron.
Zephaniah	1	10	“Dida hito nga adlaw,” nasiring an Ginoo , “hibabatian niyo in panangis dida han ganghaan han Jerusalem nga ginngaranan nga Ganghaan han Isda. Hibabatian niyo in pagnguyngoy didto han barobag-o pa nga bahin han syudad ngan hin dako nga aringasa hin pagkarumpag didto han kapungtoran.
Zephaniah	1	11	Pagnguyngoy ngan pagtangis kon hibatian niyo ini, kamo nga nag-uokoy didto han uruubos nga bahin han syudad, kay magkakamatay na an ngatanan nga mga magparatigayon!
Zephaniah	1	12	“Dida hito nga panahon makuha ako hin suga ngan uusisahon ko an Jerusalem. Kakastigohon ko an mga tawo nga himyang ngan natapod ha ira kalugaringon, nga nasiring ha ira la ngahaw, ‘Waray an Ginoo magbubuhat hin maupay o maraot.’
Zephaniah	1	13	Paninikason an ira mga manggad ngan panrurub-on an ira mga balay. Diri gud hira mag-uokoy dida han kabablayan nga ira gintitindog o mainom han bino nga abot han mga urubasan.”
Zephaniah	1	14	Hirani na an dako nga adlaw han Ginoo —hiraniay na gud ngan maabot hin madagmit! Magmamapait ito nga adlaw, kay bisan an giiisogi nga mga sondalo magtatangis tungod hin pagturaw!
Zephaniah	1	15	Magigin adlaw ito hin kapungot, adlaw hin kakurian ug kasakitan, adlaw hin pagkaruba ug pagkabungkag, adlaw hin kasisidman ngan kadulom, masirom ngan dampogon nga adlaw,
Zephaniah	1	16	adlaw nga puno han aringasa hin mga trompeta hin away ngan han gogliat han araway hin mga sondalo nga nasulong hin panarig-on nga mga syudad ngan hin higtaas nga mga lantawan.
Zephaniah	1	17	Nasiring an Ginoo , “Padadad-an ko an mga tawo hin sugad nga mga karat-an basi hira ngatanan mangapkap ha ira paglakat sugad hin buta. Nakasala hira ha akon, ngan yana iipison ko an ira dugo sugad hin tubig, ngan madudunot ha tuna an ira patay nga mga lawas.”
Zephaniah	1	18	Dida han adlaw nga ipakita na han Ginoo an iya kapungot, diri makakatalwas ha ira bisan an ngatanan nira nga salapi ug bulawan. Uugtangon an bug-os nga tuna pinaagi han kalayo han iya kasina. Pupuohon niya hin tigda an ngatanan nga nag-uokoy ha tuna.
Zephaniah	2	1	Waray alo nga nasod, panmurubuot daw
Zephaniah	2	2	nga diri ka pa nalalaya ngan nararapdag sugad hin bukad, nga diri pa naabot ha imo an naglalaga nga kasina han Ginoo , nga diri pa naabot an adlaw han iya kapungot.
Zephaniah	2	3	Pangitaa an Ginoo , kamo ngatanan nga mapaubsanon nga mga tawo han tuna, nga nagsusugot han iya mga sugo. Buhata an matadong ngan pagpaubos kamo ha atubangan han Ginoo . Bangin makalikay kamo han kastigo dida han adlaw han kapungot han Ginoo .
Zephaniah	2	4	Waray mahibibilin didto ha syudad han Gaza. Babayaan an Ascalon. Paiiwason an mga tawo han Asdod sulod hin tunga la hin adlaw, ngan paiiwason han ira syudad an mga tawo han Ecron.
Zephaniah	2	5	Maghihikaraot kamo nga mga Filisteohanon, kamo nga mga tawo nga nag-uokoy dida han baybayon. Ginsirotan na kamo han Ginoo . Pupuohon kamo niya, ngan waray usa ha iyo nga mahibibilin.
Zephaniah	2	6	Mahihimo an iyo tuna dida ha ligid han dagat nga kaumhan nga may mga payagpayag hin mga magmarangno hin mga karnero ngan mga tangkal hin mga karnero.
Zephaniah	2	7	Pag-uokyan an iyo tuna han mahisalin nga buhi nga mga tawo han Juda. Papapanabsabon nira didto an ira mga panon ngan mangangaturog hira didto han kabablayan han Ascalon. Maupod ha ira an Ginoo nga ira Dyos ngan pauuswagon na liwat hira.
Zephaniah	2	8	Nasiring an Ginoo nga Labi Kamakagarahum, “Hinbatian ko an mga tawo han Moab ug Amon nga nagtatamay ngan nagpapakaalo han akon mga tawo, ngan naghihinambog nga aagawon nira an tuna.
Zephaniah	2	9	Sugad nga amo gud ako an buhi nga Ginoo nga Dyos han Israel, nagsusumpa ako nga pagbubungkagon ko an Moab ug Amon sugad han Sodoma ug Gomora. Mahihimo hira nga dapit hin mga luong hin asin ngan ruba an ngatanan ngan luob hin kabanwaan. Pagtitikasan hira nga kukuhaon an ira tuna han akon mga tawo nga mahisasalin nga buhi.”
Zephaniah	2	10	Kakastigohon hin sugad an mga tawo han Moab ug Amon tungod han ira kamapahitas-on ug kamaparayawon, ngan tungod han ira pagpakaalo han mga tawo han Ginoo nga Labi Kamakagarahum.
Zephaniah	2	11	Paghahadlokon hira hin duro han Ginoo . Pupukanon niya an kadiyosan han tuna, ngan an ngatanan nga mga tawo magsisingba han Ginoo , an kada usa didto han iya kalugaringon nga tuna.
Zephaniah	2	12	Pamamatayon liwat han Ginoo an mga tawo han Sudan.
Zephaniah	2	13	Gagamiton han Ginoo an iya gahom hin pagpukan han Asiria. Hihimoon niya an syudad han Ninibe nga binayaan nga ruba nga syudad, usa nga mamara nga kamingawan.
Zephaniah	2	14	Magigin usa na la ini nga dapit nga luoban hin mga panon hin kahayopan ngan kamanampan. Mag-uokoy dida han mga buho han rinuba nga mga harigi an mga bukaw ngan dida han mga hagdan an mga uwak, ngan hibabatian an ira mga huni, kay rarangkahon man an sidro nga mga kahoy dida han kabablayan.
Zephaniah	2	15	Amo ini an dadangatan han syudad nga duro hin kamapahitas-on tungod han kalugaringon niya nga gahom, ngan naghuhunahuna nga waray na hiya kataragman. Naghuhunahuna an mga tawo nga an ira syudad amo an gidadakoi dinhe ha kalibutan. Hin kamamingaw nga dapit an dadangatan hini; usa nga dapit nga papahuwayan na la hin ihalas nga kamanampan! Maisol hin duro nga kahadlok an ngatanan nga malabay hini nga mga syudad.
Zephaniah	3	1	Maghihikaraot an Jerusalem, ito nga mahugaw ngan masupilon nga syudad, nga nagraogdaog han kalugaringon niya nga mga tawo.
Zephaniah	3	2	Waray ini mamati han Ginoo o kumarawat han iya mga pagsaway. Waray ini sumarig han Ginoo o makibulig ha iya.
Zephaniah	3	3	An iya mga punoan sugad na la hin mag-isog nga mga liyon; an iya mga maghurukom sugad na la hin gutom nga mga lubo, nga uraura hin kalamot nga kinakaon pati tul-an nga waray salin ha pagkaaga.
Zephaniah	3	4	Diri kasasarigan ngan maglingo an iya mga manaragna; ginhuhugawan han kapadian an butang nga baraan, ngan ginlulubag an balaod han Dyos para la han ira kalugaringon nga kaupayan.
Zephaniah	3	5	Kundi aada la gihapon ha syudad an Ginoo ; ginbubuhat niya an matadong ngan diri gud an sayop. Ha kada aga dayuday gud niya binubuhat an matadong ngada han iya mga tawo. Kundi an diri magtadong nga mga tawo didto nagpapadayon la hin pagbinuhat hin kasaypanan ngan diri hira naaawod.
Zephaniah	3	6	Nasiring an Ginoo , “Ginpuo ko in bug-os nga mga nasod; ginbungkag ko an ira mga syudad, ngan ginbayaan ko ha kabungkagan an ira mga pader nga mga lantawan. Ginbayaan an mga syudad; waray na mga tawo ha kakalsadahan—waray usa nga nahibilin.
Zephaniah	3	7	Naghunahuna ako nga matahod na ha akon an akon mga tawo ngan makarawat na hira han akon mga pagsaway, nga diri na gud nira hingangalimtan an gintutdo ko ha ira nga pagturon-an. Kundi waray la kaiha binmalik na liwat hira han ira maraot nga panggawi.
Zephaniah	3	8	“Hulat la,” nasiring an Ginoo . “Hulata an adlaw kon bumangon na ako hin pagsumbong han mga nasod. Ginlarang ko na hin pagtirok hin mga nasod ngan mga ginhadian basi abaton nira an kusog han akon kasina. Pag-uugtangon ko an bug-os nga tuna pinaagi han kalayo han akon kapungot.
Zephaniah	3	9	“Niyan babalyoan ko an mga tawo han mga nasod ngan mag-aampo hira ngadi ha akon gudla, ngan diri ngadto hin iba nga kadiyosan. Magsusugot ha akon hira ngatanan.
Zephaniah	3	10	Bisan tikang didto han hirayo nga Sudan magdadara ngadi ha akon hin mga halad an akon nagsasarang nga mga tawo.
Zephaniah	3	11	Dida hito nga panahon, mga tawo ko, diri na kamo kinahanglan maawod nga sinmupil kamo ha akon. Kukuhaon ko an ngatanan nga mapahitas-on ngan parayawan, ngan diri na gud kamo masupil ha akon didto han akon baraan nga pungtod.
Zephaniah	3	12	Bibilinan ko didto hin mapinaubsanon ngan makalolooy nga mga tawo nga madangop ha akon hin pakibulig.
Zephaniah	3	13	Diri na magbubuhat hin sayop bisan kan kanay an mga tawo han Israel nga mahibilin nga buhi, diri na magbibinuwa, o maglilimbong. Magmamainuswagon ngan himyang na hira, nga waray na nira sadang kahadlokan.”
Zephaniah	3	14	Pagkanta ngan goliat hin kalipay, mga tawo han Israel! Pagrayhak hin kinasingkasing, Jerusalem!
Zephaniah	3	15	Ginpahunong na han Ginoo an pagkastigo ha iyo; ginkuha na niya an ngatanan niyo nga mga kaaway. Aada ha iyo an Ginoo nga hadi han Israel; waray na kamo sadang kahadlokan.
Zephaniah	3	16	Maabot an panahon nga masiring hira ha Jerusalem, “Ayaw kahadlok, syudad han Sion! Ayaw paluyaha an iyo mga kamot!
Zephaniah	3	17	Aada ha iyo an Ginoo nga iyo Dyos; mahatag hin pagdarag-an an iya gahom. Malilipay ha iyo an Ginoo , ngan ha iya paghigugma tatagan kamo niya hin bag-o nga kinabuhi. Magkakanta ngan magmamalipayon hiya tungod ha iyo,
Zephaniah	3	18	sugad kamalipayon hin mga tawo didto hin pyesta.” Nasiring an Ginoo , “Gintapos ko na an akon pagtarhog hin pagpuo ha iyo ngan ginkuha ko na an iyo kaarawdan.
Zephaniah	3	19	Maabot an panahon! Kakastigohon ko an mga nagtalumpigos ha iyo; tatalwason ko an ngatanan nga piay ngan pauulion ko an mga bihag. Hihimoon ko nga ira kadungganan an ira kaarawdan, ngan pagdadayawon hira han bug-os nga kalibutan.
Zephaniah	3	20	Maabot an panahon! Pauulion ko an iyo nagsasarang nga mga tawo; hihimoon ko kamo nga bantogan ha bug-os nga kalibutan, ngan magmamainuswagon na liwat kamo.” An Ginoo an nagyakan.
Zechariah	1	1	Dida han ikawalo nga bulan han ikaduha ka tuig nga emperador hi Dario han Persia, iginhatag han Ginoo ini nga mensahe kan Zacarias nga manaragna, nga anak ni Berequias ngan apo ni Ido.
Zechariah	1	2	Gintugon hi Zacarias han Ginoo nga Labi Kamakagarahum nga sidngon an mga tawo, “Ako nga Ginoo nasina hin duro han iyo kaapoy-apoyan,
Zechariah	1	3	kundi yana nasiring ako ha iyo, ‘Balik kamo ngadi ha akon ngan mabalik ako ngada ha iyo.
Zechariah	1	4	Ayaw kamo pagsubad han iyo kaapoy-apoyan. Maiha na nga panahon nga iginhatag ha ira han mga manaragna an akon mensahe hin pagsumat ha ira nga diri na hira mag-ukoy hin magraot ngan salaan nga kinabuhi. Kundi waray gud hira mamati o magsugot ha akon.
Zechariah	1	5	Mga patay na an iyo kaapoy-apoyan ngan adto nga mga manaragna.
Zechariah	1	6	Pinaagi han akon mga surugoon nga mga manaragna gintagan ko an iyo kaapoy-apoyan hin mga sugo ngan hin mga pahimatngon, kundi waray la nira ini pagbaliha ngan nag-antos hira han mga nahinabo ha ira. Katapos nagbasol hira ngan kinmilala hira nga ako nga Ginoo nga Labi Kamakagarahum amo an nagkastigo ha ira sugad han angay ha ira ngan sumala han akon pagbuot.’”
Zechariah	1	7	Dida han ika-24 nga adlaw han ika-11 nga bulan (an bulan han Sebat) han ikaduha ka tuig nga emperador hi Dario, iginhatag ha akon han Ginoo in mensahe dida hin usa nga panan-awon ha gab-i.
Zechariah	1	8	Hinkit-an ko in usa nga anghel han Ginoo , nga nasakay hin pula nga kabayo. Hinmunong hiya dida hin kakahoyan nga mirtel didto hin kahamub-an, ngan ha luyo niya may iba nga mga kabayo—pula, kabang, ngan busag.
Zechariah	1	9	Ginpakianhan ko hiya, “Mano, ano an kahulogan hini nga mga kabayo?” Binmaton hiya, “Ipapakita ko ha imo an kahulogan hini.
Zechariah	1	10	Ginpadara ini han Ginoo hin pagsudoy ngan pag-usisa han tuna.”
Zechariah	1	11	Ginsumatan nira an anghel: “Ginsudoy namon an bug-os nga kalibutan, ngan hinkit-an namon nga makalolooy ngan gindaog na an bug-os nga kalibutan.”
Zechariah	1	12	Niyan nagsiring an anghel, “O Ginoo nga Labi Kamakagarahum, nasina ka han Jerusalem ngan han mga syudad han Juda sulod hin 70 na ka tuig. San-o pa nimo ipapakita an imo kalooy ha ira?”
Zechariah	1	13	Ginbaton han Ginoo an anghel hin nakakaliaw nga mga pulong,
Zechariah	1	14	ngan ginsiring ako han anghel nga igsangyaw ko an ginyakan han Ginoo nga Labi Kamakagarahum: “Dako an akon paghigugma ngan pagpaid han Jerusalem nga akon baraan nga syudad,
Zechariah	1	15	ngan nasisina gud ako han mga nasod nga nagpapahimulos hin kalinaw ngan kamurayaw. Kay samtang ginpupugngan ko an akon kasina kontra han akon mga tawo, gindugangan pa gud hini nga mga nasod an mga pag-antos han akon mga tawo.
Zechariah	1	16	Sanglit binmalik ako ngadto ha Jerusalem ha pagpakita han akon kalooy ngadto han syudad. Pagtutukoron ko na liwat an akon Templo ngan pagtitindogon ko na liwat an syudad.”
Zechariah	1	17	Ginsiring liwat ako han anghel hin pagsangyaw: “Nasiring an Ginoo nga Labi Kamakagarahum nga magmamainuswagon na liwat an iya mga syudad ngan pagbubuligan na liwat niya an Jerusalem ngan pag-aangkonon an syudad nga iya kalugaringon.”
Zechariah	1	18	Dida hin lain nga panan-awon hinkit-an ko in upat nga mga sungay hin baka.
Zechariah	1	19	Ginpakianhan ko an anghel nga nakighimangraw ha akon, “Ano an kahulogan hini nga mga sungay?” Binmaton hiya, “Natindog ini para han mga kagamhanan han kalibutan nga nagpasarang han mga tawo han Juda, Israel, ug Jerusalem.”
Zechariah	1	20	Niyan ginpakita ako han Ginoo hin upat nga mga panday nga may mga martilyo.
Zechariah	1	21	Pinmakiana ako, “Ano an ginkanhi hini nga mga tawo?” Binmaton hiya, “Kinmanhi hira hin paghadlok ngan pagpukan han mga nasod nga nagpukan han tuna han Juda ngan nagpasarang han iya mga tawo.”
Zechariah	10	1	Pangaro han Ginoo hin uran ha panahon han pamugas ug pananom. An Ginoo amo an nagpapadara hin ig-uuran nga mga dampog ngan mga tarahiti nga nagpapalangbo han mga tanom ha kaumhan.
Zechariah	10	2	An mga tawo napakadto hin mga diyosdiyos ngan mga paratigo hin pangaro hin bulig, kundi mga buwa ngan kalurongan la nga mga baton an ira nakukuha. Naghuhubad hin mga inop an iba, kundi ginlilipatlipat la kamo; waray la kapulsanan an pagliaw nga ira ihinahatag. Sanglit nagsasarang an mga tawo sugad hin mga karnero nga nawawara. Naghihimakuri hira kay waray nira pangulo.
Zechariah	10	3	Nasiring an Ginoo , “Nasisina ako hito nga mga lumalangyaw nga nagpapangulo han akon mga tawo, ngan pagkakastigohon ko hira. Akon an mga tawo han Juda, ngan ako nga Ginoo nga Labi Kamakagarahum an magmamangno ha ira. Hihimoon ko hira nga gamhanan nga mga kabayo hin pakig-away.
Zechariah	10	4	Tikang ha ira maabot in mga punoan, mga pangulo, ngan mga kapitan nga magdudumara han akon mga tawo.
Zechariah	10	5	Magmamadaogon an mga tawo han Juda sugad hin mga sondalo nga nagtatamaktamak han ira mga kaaway dida han lapok han kakalsadahan. Makikig-away hira kay kaupod nira an Ginoo , ngan ira pipirdehon bisan an mga kaaway nga dikabayo.
Zechariah	10	6	“Pakukusgon ko an mga tawo han Juda; tatalwason ko an mga tawo han Israel. Kalolooyan ko hira, ngan dadad-on ko hira hin pag-uli ha ira nasod. Masusugad hira hin waray ko igsalikway. Amo ako an Ginoo nga ira Dyos; babatonon ko an ira mga pag-ampo.
Zechariah	10	7	Magmamakusog an mga tawo han Israel sugad hin mga sondalo, magmamalipayon hira sugad hin mga tawo nga nag-ininom hin bino. Hinunumdoman han ira mga tulin ini nga pagdarag-an, ngan magmamalipayon hira tungod han ginbuhat han Ginoo .
Zechariah	10	8	“Tatawgon ko an akon mga tawo ngan pagtitirokon ko hira. Tutubson ko hira ngan padadamoon ko hira sugad hadto anay.
Zechariah	10	9	Bisan kon ginpasarang ko hira dida han mga nasod, kundi manunumdom hira ha akon didto ha kahigrayoan. Hira ngan an ira mga anak mahisasalin nga buhi, ngan magbuburunyog hira hin pag-uli.
Zechariah	10	10	Dadad-on ko hira hin pag-uli tikang ha Ehipto ug Asiria, ngan igpapahimutang ko hira didto han ira kalugaringon nga nasod. Igpapahimutang ko liwat hira didto ha Galaad ug Libano; mapupuno hin mga tawo an bug-os nga tuna.
Zechariah	10	11	Kon magkuri hira hin pagtalabok han ira dagat, ako nga Ginoo an maghahampak han mga balod, ngan magmamara an mga salad han Nilo. Ipapaubos ko an mapahitas-on nga Asiria, ngan mawawad-an han iya gahom an gamhanan nga Ehipto.
Zechariah	10	12	Pakukusgon ko an akon mga tawo; pagsisingbahon ngan pagsusugton ako nira.” An Ginoo an nagyakan.
Zechariah	11	1	Buksi an imo mga porta, Libano, basi maugtang hin kalayo an imo kakahoyan nga sidro!
Zechariah	11	2	Pagtangis ngan pagnguyngoy, kakahoyan nga sipres— napukan na an mga sidro; nagkatutumba na adton mag-anyag nga kakahoyan! Pagtangis ngan pagnguyngoy, mga tuog han Basan— pinanmulod na an kakahoyan ha kagurangan!
Zechariah	11	3	Nagoliat tungod hin kabido an mga punoan; waray na an ira pagkaharangdon! Pamatii an pagngurob han mga liyon; nabungkag an ira urokyan nga kagurangan didto ha ligid han Jordan!
Zechariah	11	4	Nagsiring ha akon an Ginoo nga akon Dyos, “Tumana an imo ka magmarangno hin panon hin mga karnero nga irihawon.
Zechariah	11	5	Naihaw an mga tag-iya han ira karnero ngan diri la ini hira ginsisirotan. Iginbabaligya nira an karne hini ngan nasiring, ‘Pagdayawon an Ginoo ! Mga riko na kami!’ Waray pagkalooy han mga karnero bisan an ira kalugaringon nga mga magmarangno.” (
Zechariah	11	6	Nasiring an Ginoo , “Diri na gud ako malolooy han bisan hin-o dinhe ha tuna. Ako ngahaw an magbubutang hini nga mga tawo ha gahom han ira mga punoan. Pagwawakayon hini nga mga punoan an tuna ngan waray usa ha ira nga akon tatalwason tikang han ira gahom.”)
Zechariah	11	7	Ginsuholan ako hadton mga nagpalit ngan nagbaligya han mga karnero, ngan nahimo ako nga magmarangno han mga karnero nga irihawon. Kinmuha ako hin duha nga tabog: ginngaranan ko nga “Pagkalooy” an usa ngan “Pagkausa” an ikaduha. Ngan ginmangnoan ko an panon.
Zechariah	11	8	Waray ako makailob han tulo nga magmarangno nga nagdumot ha akon, ngan ginpatay ko hira ngatanan sulod hin usa ka bulan.
Zechariah	11	9	Niyan ginsiring ko an panon, “Diri na ako an iyo magmarangno. Mamatay na la adton tikamaratay. Mapuo na la adton tikapuruo. Magpapaunay-unay adton mga nahibibilin.”
Zechariah	11	10	Niyan kinuha ko an tabog nga ginngaranan, “Pagkalooy” ngan ginbari ko ini, pagpara han ginsaaran nga ginhimo han Ginoo ngan han ngatanan nga mga nasod.
Zechariah	11	11	Sanglit dida hito nga mga adlaw ginpara an ginsaaran. Nag-ininaw ha akon adton mga nagpalit ngan nagbaligya han mga karnero, ngan nakasabot hira nga naghimangraw an Ginoo pinaagi han akon ginbuhat.
Zechariah	11	12	Ginsiring ko hira, “Kon karuyag niyo, ihatag ha akon an akon suhol. Kon diri, ayaw na la.” Sanglit ginbaydan ako nira hin 30 ka bug-os nga salapi nga akon suhol.
Zechariah	11	13	Nagsiring ha akon an Ginoo , “Huloga ini didto han hirimosan hin kwarta han Templo.” Sanglit kinuha ko an 30 ka bug-os nga salapi—an dako nga kantidad nga ira ginhunahuna nga angay ha akon—ngan ginhulog ko ini didto han hirimosan hin kwarta han Templo.
Zechariah	11	14	Niyan ginbari ko an ikaduha nga tabog, nga ginngaranan, “Pagkausa” ngan nabungkag an pagkausa han Juda ug Israel.
Zechariah	11	15	Niyan nagsiring ha akon an Ginoo , “Tumana na liwat an imo ka magmarangno, kundi yana waray ka na pulos nga magmarangno.
Zechariah	11	16	Iginbutang ko in magmarangno nga tinaporan han akon panon, kundi diri hiya nabulig han mga karnero nga tikamaratay; o nagbibiling han mga nawara, o nagtatambal hadton mga nasamad, o nagtutubong han mga nanhisalin nga buhi. Kinakaon lugod niya an karne han gitatamboki nga mga karnero ngan kinukuha niya an mga kulo hini.
Zechariah	11	17	Maghihingaraot ito nga waray pulos nga magmarangno! Ginbayaan niya an iya panon. Mawawaray hiya gahom tungod hin araway. Maluya na an iya butkon ngan mabubuta an iya tuo nga mata.”
Zechariah	12	1	Mensahe ini tikang han Ginoo hiunong han Israel, an Ginoo nga nagbitad han kalangitan, nagtuha han tuna, ngan naghatag hin kinabuhi han tawo. Nasiring hiya,
Zechariah	12	2	“Hihimoon ko an Jerusalem nga sugad hin kopa hin bino; mainom an mga nasod nga hirani ha iya ngan magruruogduog sugad hin mga hubog. Ngan kon sumulong an mga nasod han Jerusalem, susulongon man liwat an iba nga mga syudad han Juda.
Zechariah	12	3	Kundi kon umabot na ito nga panahon, hihimoon ko an Jerusalem nga sugad hin mabug-at nga bato—masasamad an bisan ano nga nasod nga magpasipara hin pag-alsa hini. Mag-uurosa han ira mga kusog an ngatanan nga kanasoran han kalibutan hin pagsulong han Jerusalem.
Zechariah	12	4	Dida hito nga panahon hihimoon ko nga magkalilisang an mga kabayo ngan hihimoon ko nga mga tuyaw an ngatanan nira nga mga nasakay han kabayo. Babantayan ko an mga tawo han Juda, kundi bubutahon an mga kabayo han ira mga kaaway.
Zechariah	12	5	Niyan masiring ha ira la ngahaw an mga banay han Juda, ‘An Ginoo nga Dyos nga Labi Kamakagarahum nahatag hin kusog ngadto han iya mga tawo nga nag-uokoy didto ha Jerusalem.’
Zechariah	12	6	“Dida hito nga panahon hihimoon ko an mga banay han Juda nga sugad hin kalayo didto hin kagurangan o didto hin uma nga hinog para hin pag-ani—pagbubungkagon nira an ngatanan nga higrani nga mga nasod. Magpapabilin an mga tawo han Jerusalem nga waray kataragman didto ha sakob han syudad.
Zechariah	12	7	“Ako nga Ginoo an mahatag hin pagdarag-an syahan ngadto han mga kasondalohan han Juda, basi an kadungganan nga kakarawaton han mga tulin ni David ngan han mga tawo han Jerusalem diri lumabaw han iba didto ha Juda.
Zechariah	12	8	Dida hito nga panahon pananalipdan han Ginoo adton mga nag-uokoy didto ha Jerusalem, ngan masusugad kan David ka makusog bisan an labi hin kamaluya dida ha ira. An mga tulin ni David magmamando ha ira sugad han anghel han Ginoo , sugad han Dyos ngahaw.
Zechariah	12	9	Dida hito nga panahon bubungkagon ko an tagsa nga nasod nga magtalinguha hin pagsulong han Jerusalem.
Zechariah	12	10	“Pupun-on ko an mga tulin ni David ngan an iba nga mga tawo han Jerusalem han espiritu han pagkalooy ngan han espiritu han pag-ampo. Tatan-awon nira adton ira ginbuno ngan magmamabidoon hira tungod ha iya sugad hadton mga nagmamasulob-on tungod hin uusa la nga anak. Magmamasulob-on gud hira sugad hadton mga nawad-an han ira suhag nga lalake.
Zechariah	12	11	Dida hito nga panahon masusugad ka dako an kasubo didto ha Jerusalem han kasubo para kan Hadadrimon didto ha kapatagan han Meguido.
Zechariah	12	12-14	Maglulugaring la hin pagkamasulob-on an kada panimalay didto han tuna: an panimalay nga tinmikang kan David, an panimalay nga tinmikang kan Natan, an panimalay nga tinmikang kan Levi, an panimalay nga tinmikang kan Simei, ngan an ngatanan nga iba nga mga panimalay. Maglulugaring la hin kamasulob-on an kada panimalay, ngan an kalalaken-an han kada panimalay malain han kababayen-an hin pagkamasulob-on.
Zechariah	13	1	“Kon umabot na ito nga panahon,” nasiring an Ginoo nga Labi Kamakagarahum, “matubod in burabod nga maglilinis han mga tulin ni David ngan han mga tawo han Jerusalem han ira sala ngan pagsingba hin mga diyosdiyos.
Zechariah	13	2	Dida hito nga panahon kukuhaon ko an mga ngaran han mga diyosdiyos tikang han tuna, ngan waray na gud mahinunumdom ha ira. Paiiwason ko an bisan hin-o nga nasiring nga manaragna hiya, ngan kukuhaon ko an ungara hin pagsingba hin mga diyosdiyos.
Zechariah	13	3	Niyan kon may-ada pa magpapadayon hin pagpanagna, susumatan hiya han iya kalugaringon nga amay ug iroy nga kinahanglan patayon hiya, kay nagsiring hiya nga nagyayakan hiya han pulong han Ginoo , kundi naghimangraw lugod hiya hin mga buwa. Kon managna hiya, bubun-on hiya han iya kalugaringon nga amay ug iroy.
Zechariah	13	4	Kon umabot na ito nga panahon, waray manaragna nga naparayaw han iya mga panan-awon, o magbubuhat sugad hin manaragna, o magbabado hin barahiboon nga bado hin manaragna, basi makaglimbong hin mga tawo.
Zechariah	13	5	Lugod masiring hiya, ‘Diri ako manaragna. Parauma ako—nag-uma ako han tuna ha bug-os ko nga kinabuhi.’
Zechariah	13	6	Niyan kon may magpakiana ha iya, ‘Ano man ito nga mga samad dida han imo dughan?’ mabaton hiya, ‘Naangkon ko ini didto han balay hin usa nga sangkay.’”
Zechariah	13	7	Nasiring an Ginoo nga Labi Kamakagarahum, “Pagmata, espada, ngan sulonga an magmarangno nga nagbabantay ha akon ngaran! Pataya hiya ngan magsasarang an mga karnero. Susulongon ko an akon mga tawo,
Zechariah	13	8	ngan magkakamatay in duha han tulo ka bahin han mga tawo ha bug-os nga tuna.
Zechariah	13	9	Ngan sasarihan ko an ikatulo ka bahin nga mahisasalin nga buhi ngan lilinisan ko hira sugad nga ginpupurog hin kalayo an salapi. Sasarihan ko hira sugad han pagpurog hin bulawan. Niyan mag-aampo hira ha akon ngan babatonon ko hira. Pagsusumatan ko hira nga akon hira mga tawo ngan magtutug-an hira nga ako amo an ira Dyos.”
Zechariah	14	1	Hiraniay na an adlaw nga maghuhukom na an Ginoo . Niyan paninikasan an Jerusalem ngan pagbabahinbahinon an mga tinikas ha atubangan han iyo mga mata.
Zechariah	14	2	Pagtitirokon han Ginoo an ngatanan nga mga nasod hin pakiaway han Jerusalem. Makukuha an syudad, paninikasan an kabablayan, ngan panlulugoson an kababayen-an. Bibihagon an katunga han mga tawo, kundi diri kukuhaon tikang han syudad an iba ha ira.
Zechariah	14	3	Niyan magawas an Ginoo ngan makikiaway hiya hadto nga mga nasod sugad han pakiaway niya han nag-agi nga mga panahon.
Zechariah	14	4	Dida hito nga panahon matindog hiya didto ha Bukid han mga Olibo, nga aadto ha sinirangan han Jerusalem. Niyan an Bukid han mga Olibo matutunga tungod hin dako nga kahamub-an tikang ha sinirangan ngadto ha katundan. Mababalhin tipaamihan nga dapit an katunga han bukid ngan tipasalatan an katunga hini.
Zechariah	14	5	Mapalagiw kamo pinaagi hini nga kahamub-an nga nabubutnga hin mga bukid. Mapalagiw kamo sugad han pagpalagiw han iyo kaapoy-apoyan han paglinog ha panahon ni Hadi Oseas han Juda. Maabot an Ginoo nga akon Dyos upod an ngatanan niya nga mga anghel.
Zechariah	14	6	Kon umabot na ito nga panahon, mawawaray na gud kahagkot o yelo,
Zechariah	14	7	o bisan ano nga kasirom. Dayuday magkakamay-ada kapawa han adlaw bisan ha kagab-ihon. Kon san-o mahinanabo ini, an Ginoo la an maaram.
Zechariah	14	8	Kon umabot na ito nga panahon, mag-aawas tikang ha Jerusalem in masulog nga tubig, an katunga hini ngadto han Patay nga Dagat ngan an katunga ngadto han Mediteraneo. Mag-aawas ini ha bug-os nga tuig, ha panahon han kathuraw sugad man han kat-uran.
Zechariah	14	9	Niyan magigin hadi an Ginoo han bug-os nga tuna; sisingbahon hiya nga Dyos han ngatanan ngan kikilalahon hiya pinaagi han amo manta nga ngaran.
Zechariah	14	10	Pagpapatagon an bug-os nga katunaan tikang ha Geba didto ha amihan nga dapit ngadto ha Rimon didto ha salatan nga dapit. Mananawantawan an Jerusalem ha igbaw han tuna nga naglilibot hini; an syudad matikang han Ganghaan ni Benjamin ngadto ha Kanto nga Ganghaan diin nakadto in uruuna nga ganghaan, ngan tikang han Lantawan ni Hananel ngadto han mga piriihan hin bino han hadi.
Zechariah	14	11	Mag-uokoy didto an mga tawo hin waray kataragman, nga diri na gud pagtatarhogon hin pagkapuo.
Zechariah	14	12	Magpapadara an Ginoo hin makalilisang nga sakit ngada han ngatanan nga mga nasod nga makikiaway han Jerusalem. Madudunot an ira unod samtang buhi pa hira; madudunot an ira mga mata ngan an ira mga dila.
Zechariah	14	13	Dida hito nga panahon paggugupongon hira han Ginoo ngan mahahadlok hira nga kakaptan an iya sapit nga tawo ngan iya papatayon.
Zechariah	14	14	Makikiaway an mga tawo han Juda hin pagpanalipod han Jerusalem. Tilikason nira an mga manggad han ngatanan nga mga nasod—damo hin duro nga bulawan, salapi, ngan mga panapton.
Zechariah	14	15	Duduktan liwat hin makalilisang nga sakit an mga kabayo, mga mula, mga kamelyo, ngan mga asno—an ngatanan nga kamanampan didto han mga kampo han kaaway.
Zechariah	14	16	Niyan mapakadto ha Jerusalem kada tuig an ngatanan nga nanhisalin nga buhi tikang han mga nasod nga sinmulong han Jerusalem hin pagsingba han Ginoo nga Labi Kamakagarahum nga hadi ngan pagsaurog han Pyesta han mga Payagpayag.
Zechariah	14	17	Kon dumiri in bisan ano nga nasod hin pagkadto ngan pagsingba han Ginoo nga Labi Kamakagarahum nga hadi, diri mauran didto han ira tuna.
Zechariah	14	18	Kon dumiri an mga Ehiptohanon hin pagsaurog han Pyesta han mga Payagpayag hahampakon hira han amo manta nga sakit nga ipadadara han Ginoo ngada han tagsa nga nasod nga nadiri pagkadto.
Zechariah	14	19	Amo ini an ihahatag nga kastigo han Ehipto ngan didto han ngatanan nga iba nga mga nasod, kon diri hira magsaurog han Pyesta han mga Payagpayag.
Zechariah	14	20	Dida hito nga panahon bisan an bitay nga mga kampanilya han mga kabayo pagsusuratan han mga pulong “Iginhalad ngadto han Ginoo .” An lutoan nga mga kaldero didto han Templo masusugad hin kabaraan han mga makaong ha atubangan han altar.
Zechariah	14	21	Lalainon para hin paggamit hin pagsingba han Ginoo nga Labi Kamakagarahum an tagsa nga lutoan nga kaldero didto ha Jerusalem ngan didto ha bug-os nga Juda. Gagamiton ini han mga tawo nga naghahalad hin mga halad nga tinubod hin paglaga han karne han mga hayop nga tinubod. Kon umabot na ito nga panahon, mawawaray na mga magparatigayon didto han Templo han Ginoo nga Labi Kamakagarahum.
Zechariah	2	1	Dida hin lain nga panan-awon hinkit-an ko an tawo nga may dara nga isurukol nga lubid.
Zechariah	2	2	“Tikain ka?” nagpakiana ako. “Magsusukol ako han Jerusalem,” binmaton hiya, “basi hisabotan kon ano an kahilaba ngan kahiluag han syudad.”
Zechariah	2	3	Niyan hinkit-an ko nga hinmirani ha akon an anghel nga nakighimangraw ha akon, ngan gintapo hiya hin lain nga anghel.
Zechariah	2	4	Nagsiring an syahan nga anghel ngadto han ikaduha, “Lanata an batan-on nga lalake nga may isurukol nga lubid ngan sumati nga magkakamay-ada damo hin duro nga mga tawo ngan kahayopan didto ha Jerusalem nga diri na ini kapapaderan.
Zechariah	2	5	Nagsaad an Ginoo nga hiya ngahaw an magigin pader nga kalayo palibot han syudad ha pagpanalipod hini, ngan mag-uokoy hiya didto ha bug-os niya nga gahom.”
Zechariah	2	6-7	Nagsiring an Ginoo han iya mga tawo, “Ginpasarang ko kamo ha ngatanan nga mga dapit. Kundi yana, kamo nga ginhalin nga mga bihag, palagiw kamo tikang ha Babilonia ngan balik kamo ngadto ha Jerusalem.
Zechariah	2	8	Adton maghilabot ha iyo, maghihilabot liwat han akon labi kahinigugma.” Sanglit ginsugo ako han Ginoo nga Labi Kamakagarahum dara ini nga mensahe para han mga nasod nga nanikas han iya mga tawo:
Zechariah	2	9	“An Ginoo ngahaw amo an makikiaway kontra ha iyo, ngan paninikasan kamo han mga tawo nga iyo anay hadto mga surugoon.” Kon mahinabo na ini, mahibabaro an ngatanan nga ginsugo ako han Ginoo nga Labi Kamakagarahum.
Zechariah	2	10	Nagsiring an Ginoo , “Pagkanta nga malipayon, mga tawo han Jerusalem! Makada ako ha iyo hin pag-ukoy.”
Zechariah	2	11	Hito nga panahon mapasingadto han Ginoo in damo nga mga nasod ngan mahihimo hira nga iya mga tawo. Mag-uokoy hiya dida ha iyo, ngan mahibabaro kamo nga ginsugo ako ngada ha iyo.
Zechariah	2	12	Magigin linain nga bahin han Ginoo an Juda didto han iya baraan nga tuna, ngan hihigugmaon niya an Jerusalem labaw han ngatanan.
Zechariah	2	13	Paghilom kamo ngatanan ha atubangan han Ginoo , kay maabot hiya tikang han iya baraan nga urokyan.
Zechariah	3	1	Dida hin lain nga panan-awon iginpakita ha akon han Ginoo hi Josue nga Labaw nga Padi nga natindog ha atubangan han anghel han Ginoo . Ngan didto natindog ha sapit ni Josue hi Satanas nga andam hin pagsumbong ha iya.
Zechariah	3	2	Nagsiring an anghel han Ginoo kan Satanas, “Satanas, pagsirotan ka unta han Ginoo ! Pagsirotan ka unta han Ginoo nga nahigugma han Jerusalem. Sugad ini nga tawo hin lipak nga sungo nga inagaw ha kalayo.”
Zechariah	3	3	Natindog hi Josue didto, nga nakakasul-ot hin mahugaw nga bado.
Zechariah	3	4	Ginsiring han anghel an langitnon niya nga mga kabulig, “Huboa an mahugaw nga bado hini nga tawo.” Niyan nagsiring hiya kan Josue, “Ginkuha ko na an imo sala ngan tatagan ko ikaw hin bag-o nga bado.”
Zechariah	3	5	Ginsugo niya an mga kabulig pagbutang hin malinis nga pudong ha ulo ni Josue. Ginbuhat nira ini ngan iginsul-ot nira ha iya an bag-o nga bado samtang natindog didto an anghel han Ginoo .
Zechariah	3	6	Niyan ginsumatan hi Josue han anghel nga
Zechariah	3	7	nagsiring an Ginoo nga Labi Kamakagarahum: “Kon pagsugton mo an akon mga balaod ngan pagtumanon mo an akon mga katungdanan nga iginhatag ko ha imo, magpapadayon ka hin pagkatinaporan han akon Templo ngan han mga bungsaran hini, ngan pamamatian ko an imo mga pag-ampo, sugad nga pinamamatian ko an mga pag-ampo han mga anghel nga aadi ha akon atubangan.
Zechariah	3	8	Sanglit pamati, Josue, ikaw nga amo an Labaw nga Padi; ngan pamati, kamo nga igkasi niya nga mga padi, kamo nga amo an tigaman hin maupay nga kabubwason: igpapadayag ko an akon surugoon nga tinatawag An Sanga!
Zechariah	3	9	Ibubutang ko ha atubangan ni Josue in usa la nga bato nga pipito an bayhon. Titigiban ko ini hin sinurat, ngan sakob la hin usa ka adlaw kukuhaon ko an sala hini nga tuna.
Zechariah	3	10	Kon umabot na ito nga adlaw, an kada usa ha iyo madapit han iya amyaw hin pagkanhi ngan pagpahimulos hin kalinaw ngan kahimyangan ha ubos han iyo mga tanom nga ubas ngan igos.”
Zechariah	4	1	Binmalik na liwat an anghel nga nakighimangraw ha akon ngan ginpukaw ako sugad hin nakaturog ako.
Zechariah	4	2	“Ano an imo hinkikit-an?” pinmakiana hiya. “Usa nga burutangan hin suga nga bulawan,” binmaton ako. “Ha igbaw nga kataposan may-ada makaong para han lana ngan dida hini may pito nga mga suga ngan kada suga may-ada pito nga pabilohan para hin pito nga pabilo.
Zechariah	4	3	May duha nga mga kahoy nga olibo paluyo han burutangan hin suga.”
Zechariah	4	4	Niyan ginpakianhan ko an anghel, “Mano, ano an kahulogan hini nga mga butang?”
Zechariah	4	5	“Diri ka ba maaram?” nagpakiana hiya ha akon. Binmaton ako, “Diri, Mano; diri ako maaram.” Nagsiring ha akon an anghel: “An pito nga mga suga amo an pito nga mga mata han Ginoo nga nakakakita han bug-os nga tuna.”
Zechariah	4	11	Niyan ginpakianhan ko hiya, “Ano man an kahulogan han duha nga mga kahoy nga olibo paluyo han burutangan hin suga?
Zechariah	4	12	Ngan ano an kahulogan han duha nga mga sanga hin olibo ha ligid han duha nga mga tubo nga bulawan nga inaawasan han lana hin olibo?”
Zechariah	4	13	Ginpakianhan ako niya, “Diri ka ba maaram?” “Diri ako maaram,” binmaton ako.
Zechariah	4	14	Niyan nagsiring hiya, “Amo ini an duha nga mga tawo nga ginpili ngan gindihogan han Dyos hin pag-alagad ha iya nga Ginoo han bug-os nga tuna.”
Zechariah	4	6	Ginsiring ako han anghel nga ihatag ko kan Sorobabel ini nga mensahe tikang han Ginoo : “Magmamalinamposon ka diri pinaagi han kusog hin kasondalohan o pinaagi han imo kalugaringon nga kusog, kundi pinaagi han akon espiritu.
Zechariah	4	7	Mapapara ha imo atubangan in mga makaurulang nga sugad hin kabukiran ka dagko. Pagtitindogon mo na liwat an Templo, ngan samtang ibubutang mo an kataposan nga bato, magoliat an mga tawo, ‘Kamatahom, kamatahom gayod han Templo!’”
Zechariah	4	8	Inmabot ha akon in lain nga mensahe tikang han Ginoo .
Zechariah	4	9	Nagsiring hiya, “Iginpahimutang ni Sorobabel an patukoranan han Templo, ngan huhumanon gud ini niya. Kon mahinabo na ini, mahibabaro an akon mga tawo nga amo ako an nagsugo ha imo ngadto ha ira. Nabibido hira kay mahinay an trabaho. Kundi kon kumita hira kan Sorobabel nga magpapadayon hin pagtindog han Templo, malilipay hira.”
Zechariah	5	1	Sinmiplat na liwat ako, ngan hini nga takna hinkit-an ko in usa nga linikid nga basahan.
Zechariah	5	2	Ginpakianhan ako han anghel kon ano an akon hinkit-an. Binmaton ako, “Usa nga nalupad nga linikid nga basahan; siyam ka metros an kahilaba hini ngan upat ug tunga ka metros an kahilapad.”
Zechariah	5	3	Niyan nagsiring hiya ha akon, “Iginsurat dida hini an mga panhimaraot nga magawas ngadto han bug-os nga tuna. Dida han usa nga bayhon han linikid nga basahan nahisurat ini nga kukuhaon tikang han tuna an tagsa nga kawatan; ngan ha luyo nga bayhon nahisurat ini nga kukuhaon liwat an ngatanan nga nanunumpa hin buwa.
Zechariah	5	4	Nasiring an Ginoo nga Labi Kamakagarahum nga pagagawason niya ini nga mga panhimaraot ngan masulod ini han balay han tagsa nga kawatan ngan han balay ha tagsa nga nanunumpa hin buwa. Magpapabilin ini dida han ira mga balay ngan ira gud pupukanon an ira mga balay.”
Zechariah	5	5	Pinmakita na liwat an anghel ngan nagsiring, “Tan-awa! May-ada pa lain nga tiabot!”
Zechariah	5	6	“Ano man ini?” nagpakiana ako. Binmaton hiya, “Usa ini nga alat, ngan natindog ini para han mga sala han bug-os nga tuna.”
Zechariah	5	7	May takop nga timga an alat. Samtang nagkikinita ako, gin-alsa an takop, ngan didto ha sakob han alat nalingkod in babaye!
Zechariah	5	8	Nagsiring an anghel, “Tinitindogan hini nga babaye an mga pagraogdaog.” Niyan iya idinuso an babaye ngadto ha sakob han alat ngan gintakpan.
Zechariah	5	9	Hinmangad ako ngan hinkit-an ko in duha nga kababayen-an nga nalupad tipakadi ha akon, nga may gamhanan nga mga pako nga sugad hin kanan talabong. Gin-alsa nira an alat ngan idinagit nira.
Zechariah	5	10	Ginpakianhan ko an anghel, “Ngain man nira dadad-a adto?”
Zechariah	5	11	Binmaton hiya, “Ngadto ha Babilonia diin magtitindog hira hin templo para hini. Kon mahuman na an templo, ibubutang didto an alat basi pagsingbahon.”
Zechariah	6	1	May-ada ko liwat lain nga panan-awon. Hini nga takna hinkit-an ko in upat nga mga karuwahe nga nagawas tikang ha butnga hin duha nga mga bukid nga bronse.
Zechariah	6	2	Gindadanas hin pula nga mga kabayo an syahan nga karuwahe, hin itom nga mga kabayo an ikaduha,
Zechariah	6	3	hin busag nga mga kabayo an ikatulo, ngan hin kabang nga mga kabayo an ikaupat.
Zechariah	6	4	Niyan ginpakianhan ko an anghel, “Ano man an kahulogan hini nga mga karuwahe?”
Zechariah	6	5	Binmaton hiya, “Amo ini an upat nga kahanginan; pagkakagawas pa gud la nira tikang ha atubangan han Ginoo han bug-os nga tuna.”
Zechariah	6	6	Nagtipakadto ha amihan nga dapit han Babilonia an karuwahe nga gindadanas han itom nga mga kabayo, ngan nagtipakadto ha habagatan nga dapit han nasod an kabang nga mga kabayo, ngan nagtipakadto ha katundan nga dapit an busag nga mga kabayo.
Zechariah	6	7	Han paggawas han kabang nga mga kabayo, nagmanya hira kay karuyag na gud nira hin paglakat ngan pag-usisa han tuna. Nagsiring an anghel, “Kadto na ngan usisaha niyo an tuna!”—ngan gintuman nira ini.
Zechariah	6	8	Niyan ginmoliat ha akon an anghel, “Ginpahugpoy han mga kabayo nga nagtipakadto han amihan nga dapit han Babilonia an kasina han Ginoo .”
Zechariah	6	9	Iginhatag ha akon han Ginoo ini nga mensahe.
Zechariah	6	10	Nagsiring hiya, “Dad-a an mga ginhatag han mga bihag nga amo hira Holdai, Tobias, ug Idaias, ngan pakadto dayon han balay ni Josias nga anak ni Sofonias. Binmalik na ini ngatanan nga mga tawo tikang han pagkabihag nira didto ha Babilonia.
Zechariah	6	11	Paghimo hin korona nga salapi ug bulawan, ngan ibutang ini ha ulo han Labaw nga Padi nga hi Josue nga anak ni Josadac.
Zechariah	6	12	Sidnga hiya nga nasiring an Ginoo nga Labi Kamakagarahum, ‘Matubo didto han iya dapit an tawo nga ginngangaranan An Sanga, ngan pagtitindogon na liwat niya an Templo han Ginoo .
Zechariah	6	13	Amo hiya an magtitindog hini ngan makarawat hiya han kadungganan nga angay hin usa nga hadi, ngan paghahadian niya an iya mga tawo. Matindog in padi ha sapit han iya trono, ngan magbubulig hira hin pagbuhat dida hin kalinaw ngan pagsinabtanay.’
Zechariah	6	14	An korona mahihimo nga hinumdoman didto han Templo han Ginoo ha pagpasidungog kanda Heldai, Tobias, Jedaias, ug Josias.”
Zechariah	6	15	Magkakaabot in mga tawo nga nag-uokoy ha kahigrayoan ngan mabulig hira hin pagtindog na liwat han Templo han Ginoo . Ngan kon matindog na liwat ini, mahibabaro kamo nga ginsugo ako ngada ha iyo han Ginoo nga Labi Kamakagarahum. Mahinanabo ini ngatanan kon pagsugton gud niyo an mga sugo han Ginoo nga iyo Dyos.
Zechariah	7	1	Dida han ikaupat nga adlaw han ikasiyam nga bulan (an bulan han Kisleb) han ikaupat ka tuig nga emperador hi Dario, iginhatag ha akon han Ginoo in usa nga mensahe.
Zechariah	7	2	Ginsugo han mga tawo han Betel hira Sareser ug Regemmelec ngan an ira mga tawo ngadto han Templo han Ginoo nga Labi Kamakagarahum basi mag-ampo hira nga kalooyan hira han Ginoo ,
Zechariah	7	3	ngan pagpakiana han kapadian ngan han mga manaragna kon kinahanglan ba magpadayon hira hin pagmabidoon tungod han pagkabungkag han Templo, pinaagi han pagpuasa dida han ikalima nga bulan sumala han ginbuhat nira sulod hin damo na nga katuigan.
Zechariah	7	4	Amo ini an mensahe han Ginoo nga inmabot ha akon.
Zechariah	7	5	Nagsiring hiya, “Sumati an mga tawo han tuna ngan an kapadian, nga han ira pagpuasa ngan pagmasulob-on dida han ikalima ngan han ikapito nga mga bulan sulod hini nga 70 ka tuig, diri adto pagpasidungog ha akon.
Zechariah	7	6	Ngan han ira pangaon ngan panginom, para la ini han ira kalugaringon nga pagkabusog.”
Zechariah	7	7	Amo ini an ginsiring han Ginoo pinaagi han mga una pa nga manaragna, dida han panahon nga mainuswagon pa ngan puno hin mga tawo an Jerusalem ngan han damo pa in mga tawo nga nag-uokoy diri la didto han mga bungto nga palibot han syudad, kundi didto liwat han habagat nga katunaan ngan didto han katundan nga kapatagan.
Zechariah	7	8	Iginhatag han Ginoo ini nga mensahe ngadto kan Zacarias:
Zechariah	7	9	“Han maiha na nga panahon ginhatag ko ini nga mga sugo ngadto han akon mga tawo: ‘Kinahanglan nga kitaon niyo nga ginbubuhat an katadongan ngan kinahanglan nga ipakita an iyo paghigugmaay ngan pagkalooy han iyo igkasi-tawo.
Zechariah	7	10	Ayaw niyo pagtalumpigosa an mga balo nga kababayen-an, mga ilo, mga lumalangyaw nga nag-uokoy dida ha iyo, o bisan hin-o nga makalolooy. Ngan ayaw kamo paghunahuna hin mga paagi hin pagdaot han iyo igkasi-tawo.’
Zechariah	7	11	“Kundi dinmiri gud pamati an akon mga tawo. Ginsadhan nira an ira mga hunahuna,
Zechariah	7	12	ngan ginpatig-a nira sugad hin bato an ira mga kasingkasing. Tungod nga waray hira mamati han pagturon-an nga ginpadara ko pinaagi han mga una pa nga mga manaragna, nasina ako hin duro.
Zechariah	7	13	Tungod nga waray hira mamati han akon pulong, waray man ako bumaton han ira pag-ampo.
Zechariah	7	14	Sugad hin bagyo ginpasarang ko hira hin pag-ukoy didto hin langyaw nga mga nasod. Ginbayaan nga sugad hin kamingawan ini nga matahom nga tuna nga waray na nag-uokoy didto.”
Zechariah	8	1	Iginhatag han Ginoo nga Labi Kamakagarahum ini nga mensahe ngadto kan Zacarias:
Zechariah	8	2	“Naghingyap ako hin pagbulig han Jerusalem tungod han akon dako nga paghigugma han mga tawo hini, gugma nga nakapasina ha akon han ira mga kaaway.
Zechariah	8	3	Mabalik ako ngadto ha Jerusalem nga akon baraan nga syudad, ngan mag-uokoy ako didto. Kikilalahon ini nga amo an matinumanon nga syudad, ngan tatawagon nga baraan nga pungtod an pungtod han Ginoo nga Labi Kamakagarahum.
Zechariah	8	4	Manlilingkod na liwat didto ha mga plasa han syudad an mga kalagsan nga nagtutungkod na hin paglakat.
Zechariah	8	5	Ngan mapupuno na liwat an kakalsadahan hin mga nag-uurugyag nga kabataan.
Zechariah	8	6	“Bangin diri mahirimo ini hadton mga nanhibilin han nasod yana, kundi para ha akon mahihimo ini.
Zechariah	8	7	Babawion ko an akon mga tawo tikang han katunaan nga gindad-an ha ira,
Zechariah	8	8	ngan ibabalik ko hira tikang ha sinirangan ngan katundan hin pag-ukoy didto ha Jerusalem. Magigin akon hira mga tawo ngan ako magigin ira Dyos nga maghahadi ha ira nga matinumanon ngan matadong.
Zechariah	8	9	“Pagmadasigon! Hibabatian na niyo yana an amo ngahaw nga mga pulong nga ginhimangraw han mga manaragna hadto nga panahon nga ginpapahimutang an patukoranan hin pagtindog na liwat han akon Templo.
Zechariah	8	10	Han waray pa ito nga panahon waray nakakaakos hin pagsuhol hin mga tawo o mga mananap, ngan waray tawo nga diri nakada ha kataragman. Ginturutugpo ko an mga tawo.
Zechariah	8	11	Kundi yana lain na an akon pagdumara han mga nanhisalin nga buhi hini nga nasod.
Zechariah	8	12	Dida hin kalinaw tatamnan nira an ira mga uma. Mamumunga an ira mga ubas, mahatag hin mga abot an tuna, ngan magkakamay-ada damo nga uran. Ihahatag ko ini ngatanan nga kaupayan ngadto han mga tawo nga mahisalin nga buhi han akon nasod.
Zechariah	8	13	Mga tawo han Juda ug Israel! Han inmagi nga panahon nagpaturutunglo an mga lumalangyaw pinaagi hin pagsiring, ‘Mahulog unta ha iyo an mga karat-an nga nahulog ngada han Juda ug Israel!’ Kundi pagtatalwason ko kamo, ngan unina may hinsiring adto nga mga lumalangyaw, ‘Kumarawat unta kamo han amo ngahaw nga kaupayan nga kinarawat han Juda ug Israel!’ Sanglit pagmadasigon kamo ngan ayaw kamo kahadlok.”
Zechariah	8	14	Nasiring an Ginoo nga Labi Kamakagarahum, “Han pagtuksoha ha akon han iyo kaapoy-apoyan hin kasina, nakahunahuna ako hin karat-an para ha ira, ngan waray ako magbalhin han akon hunahuna, kundi akon lugod gintuman.
Zechariah	8	15	Kundi yana naghuhunahuna ako hin pagpakaupay han mga tawo han Jerusalem ug Juda. Sanglit ayaw kamo kahadlok.
Zechariah	8	16	Amo ini an kinahanglan niyo pagbuhaton: Igyakan niyo an kamatuoran ha iyo igkasi-tawo. Didto han mga hukmanan ihatag niyo an matuod nga katadongan nga nagdadara hin kalinaw.
Zechariah	8	17	Ayaw kamo paghunahuna hin mga paagi hin paggidumotdumot. Ayaw kamo panumpa hin buwa. Napupungot gud ako han pagbinuwa, han diri pagkamatadong, ngan han panraogdaog.”
Zechariah	8	18	Iginhatag han Ginoo nga Labi Kamakagarahum ini nga mensahe ngadto kan Zacarias:
Zechariah	8	19	“Mahihimo nga mga pyesta hin pagrayhak ngan pagkalipay han mga tawo han Juda an mga pagpuasa nga binubuhat dida han ikaupat, ikalima, ikapito, ngan ikanapulo nga mga bulan. Kinahanglan higugmaon niyo an kamatuoran ug kalinaw.”
Zechariah	8	20	Nasiring an Ginoo nga Labi Kamakagarahum, “Maabot an panahon nga mapakadto ha Jerusalem in mga tawo nga tikang hin damo nga mga syudad.
Zechariah	8	21	Adton tikang hin usa nga syudad masiring hadton tikang hin lain nga syudad, ‘Magsisingba kami han Ginoo nga Labi Kamakagarahum ngan mag-aampo kami basi pagpakaupayon kami niya. Tana, upod ha amon!’
Zechariah	8	22	Mapakadto ha Jerusalem in damo nga mga tawo ngan gamhanan nga mga nasod hin pagsingba han Ginoo nga Labi Kamakagarahum ngan hin pag-ampo basi pagpakaupayon niya hira.
Zechariah	8	23	Dida hito nga mga adlaw mapakadto hin usa nga Judiyo in napulo nga mga lumalangyaw ngan masiring, ‘Karuyag namon umangbit han iyo kapalaran, kay hinbatian namon nga aada ha iyo an Dyos.’”
Zechariah	9	1	Amo ini an mensahe han Ginoo : Nagsugo hiya hin pagkastigo han tuna han Hadrac ngan han syudad han Damasco. Kanan Ginoo diri la an mga tribo han Israel kundi upod liwat an kapital nga syudad han Siria.
Zechariah	9	2	Iya liwat an Hamat nga katakip han Hadrac, ngan sugad man an mga syudad han Tiro ug Sidon, upod an ngatanan nga ira hinbabaroan.
Zechariah	9	3	Nagtindog an Tiro hin mga panalipdanan para la ha iya ngahaw, ngan nagtambak hin damo nga salapi ug bulawan, nga sugad hin kadamo han tapotapo han tuna!
Zechariah	9	4	Kundi babawian han Ginoo an Tiro han ngatanan nga iya gintatag-iya. Ilalabog ngadto ha dagat an mga manggad hini, ngan uugtangon an syudad.
Zechariah	9	5	Makita hini an syudad han Ascalon ngan mahahadlok ini. Makita hini an syudad han Gaza ngan mag-aantos ini hin dako nga kasakitan. Masusugad man an Ecron, ngan makakawang an mga paglaom hini. Mawawad-an hin hadi an Gaza ngan pagbabayaan an Ascalon.
Zechariah	9	6	Mag-uokoy didto ha Asdod in mestiso nga mga tawo. Nasiring an Ginoo , “Papaubson ko ini ngatanan nga mapinahitas-on nga mga Filisteohanon.
Zechariah	9	7	Diri na gud hira makaon hin karne nga may-ada pa dugo o hin iba pa nga igindidiri nga pagkaon. Mahihimo nga bahin han akon mga tawo an ngatanan nga mahisalin nga buhi, ngan masusugad hira hin hugpo hin mga panimalay dida han tribo han Juda. Mahihimo nga bahin han akon mga tawo an Ecron, sugad han ginbuhat han mga Jebuseohanon.
Zechariah	9	8	Babantayan ko an akon tuna ngan diri ko paaagian hin mga kasondalohan. Diri na ako matugot nga adton magraogdaog magtalumpigos han akon mga tawo. Hinkit-an ko an pag-antos han akon mga tawo.”
Zechariah	9	9	Pagrayhak, pagrayhak, mga tawo han Sion! Goliat hin kalipay, kamo nga mga tawo han Jerusalem! Tan-awa, naabot an iyo hadi ngada ha iyo! Naabot hiya nga madinaogon ngan daogan, kundi mapinaubsanon ngan nasakay dida hin asno— dida hin usa nga nati hin asno.
Zechariah	9	10	Nasiring an Ginoo , “Kukuhaon ko tikang ha Israel an mga karuwahe, ngan kukuhaon ko tikang ha Jerusalem an kakabayohan. Pamamarion ko an mga pana nga ginamit didto ha pag-awayan. An iyo hadi makikigsabot hin kalinaw dida han mga nasod; maghahadi hiya ha pataboktabok han kadagatan, tikang han salog Eufrates ngadto han kasidsiran han tuna.”
Zechariah	9	11	Nasiring an Ginoo , “Tungod han akon ginsaaran ha iyo nga ginsilyohan pinaagi han dugo han mga halad nga tinubod, bubuhian ko an iyo mga tawo tikang han mamara nga luong hin pagkabihag.
Zechariah	9	12	Balik, kamo nga mga bihag nga malaomon na; balik ngadto han iyo dapit nga darangpan. Sinusumatan ko kamo yana nga doble nga kaupayan an igbabalos ko ha iyo, tungod han ngatanan nga iyo gin-antos.
Zechariah	9	13	Gagamiton ko an Juda sugad hin bawog hin sondalo, ngan an Israel sugad hin mga pana. Gagamiton ko an mga tawo han Sion sugad hin espada, pakiaway han mga tawo han Grecia.”
Zechariah	9	14	Mapakita an Ginoo ha igbaw han iya mga tawo; ipapana niya an iya mga udyong sugad hin kikidlat. Patutunggon han Ginoo nga Dyos an trompeta; maglalakat hiya dida han mga bagyo tikang ha timogan.
Zechariah	9	15	Pananalipdan han Ginoo an iya mga tawo, ngan pupuohon nira an ira mga kaaway. Maggogogliat hira didto ha pag-awayan sugad hin mga hubog, ngan paaawason nira an dugo han ira mga kaaway; mag-aawas ini sugad han dugo hin halad nga tinubod nga gin-ipis dida han altar tikang hin makaong.
Zechariah	9	16	Kon umabot na ito nga adlaw, tatalwason han Ginoo an iya mga tawo, sugad hin magmarangno hin mga karnero nga nagtatalwas han iya panon tikang hin kataragman. Maranggat hira didto han iya tuna sugad han mga alahas hin usa nga korona.
Zechariah	9	17	Hin kamaupay ngan kamatahom na han tuna hito nga adlaw! Magmamakusog an mga batan-on tungod han pagkaon ug irimnon.
Titus	1	1	Tikang kan Pablo, surugoon han Dyos ngan apostol ni Jesu-Cristo. Ginpili ngan ginpadara ako hin pagparig-on han pagtoo han mga tawo nga pinili han Dyos ngan pagdara ha ira ngadto han kamatuoran nga gintutdo han aton tuloohan,
Titus	1	2	nga pinapasikad dida han paglaom han dayon nga kinabuhi. An Dyos nga diri nagbubuwa nagsaad ha aton hini nga kinabuhi tikang pa ha tinikangan.
Titus	1	3	Ha igo nga panahon iginpadayag niya dida han iya mensahe nga igintapod ha akon, ngan iginpasangyaw ko tungod han sugo han Dyos nga aton Magtaralwas.
Titus	1	4	Nagsusurat ako kan Tito, an akon matuod nga anak ha pagtoo nga aton ginkakaangbitan. Tagan ka unta han Dyos nga Amay ngan han aton Magtaralwas nga hi Cristo Jesus han grasya ngan kamurayaw.
Titus	1	5	Iginbilin ko ikaw ha Creta pagtuhay han mga butang nga kinahanglan pa buhaton, ngan pagtudlok hin mga katigurangan han singbahan ha kada bungto. Hinumdomi an akon mga tugon:
Titus	1	6	kinahanglan nga in usa nga tigurang diri sarawayon; kinahanglan usa la an asawa, ngan kinahanglan magtinuohon an iya mga anak ngan waray bantog hin pagkabugoy o pagkamasupakon.
Titus	1	7	Kinahanglan diri sarawayon in pangulo han singbahan, kay nagdudumara hiya han buruhaton han Dyos. Kinahanglan diri hiya parayawan o diri madagmit masina o diri parahubog, o diri maisog, o diri maimot.
Titus	1	8	Kinahanglan makiangayon hiya ngan mahigugmaon han mag-upay. Kinahanglan nakakapugong hiya han iya kalugaringon, matadong, baraan, ngan disiplinado.
Titus	1	9	Kinahanglan kaptan niya hin marig-on an pagturon-an nga kasasarigan nga igintutdo ha iya. Dida hini nga paagi makakahimo hiya pagdasig han iba pinaagi han matuod nga pagturon-an, ngan makakapakita liwat hiya han kasaypanan hadton mga natipa hini nga pagturon-an.
Titus	1	10	Kay damo labi na han mga nakabig tikang han tuloohan han mga Judiyo, in nasupil ngan nanlilimbong han iba pinaagi han ira kalurongan.
Titus	1	11	Kinahanglan paukyon an ira pagyinakan, kay ira ginsasamok in bug-os nga mga panimalay pinaagi hin pagtutdo han diri angay igtutdo, tungod la hin makaarawod nga tuyo hin panalapi.
Titus	1	12	Taga-Creta ngahaw, nga usa han ira mga manaragna, nagsiring: “An mga taga-Creta dayuday nga buwaon magbangis nga kamanampan, ngan hubya ngan mga lamonero.”
Titus	1	13	Matuod ini nga iya siring. Tungod hini, kinahanglan sawayon mo hira ngan busai, basi makaangkon hira hin marig-on nga pagtoo,
Titus	1	14	ngan diri na hira tumoo han mga susumaton han mga Judiyo ngan han mga kasugoanan nga natikang la hin mga tawo nga nagsalikway han kamatuoran.
Titus	1	15	Para hadton mga putli, putli an ngatanan nga mga butang; kundi para hadton mga maghugaw ngan diri matinuohon waray putli nga butang kay nahugawan na an ira mga konsensya ngan mga panmurubuot.
Titus	1	16	Nasiring hira nga nakilala hira han dyos, kundi diri man kinikita dida ha ira mga buhat. Magdumot ngan malinarisnon hira, ngan diri angay hira makagbuhat hin bisan ano nga maupay.
Titus	2	1	Kundi kinahanglan igtutdo mo an igo ug angay han maupay nga pagturon-an.
Titus	2	2	Sumati an mga tirutigurang na nga kalalaken-an nga magmaligdong ngan mabination hira, ngan magpugong han ira kalugaringon; nga magmarig-on ha ira pagtoo, paghigugma, ngan pag-ilob.
Titus	2	3	Ha sugad nga pagkaagi, sumati man an mga tirutigurang na nga kababayen-an nga manggawi hira hin angay hin baraan nga kinabuhi. Kinahanglan diri hira mga magyubit o mga parahubog. Kinahanglan igtutdo nira an mag-upay,
Titus	2	4	basi katutdoan an mga batan-on nga kababayen-an hin paghigugma han ira mga bana ngan mga anak,
Titus	2	5	pagpugong han ira kalugaringon ngan pagkaputli, ngan pagkamaupay nga mga asawa han panimalay, nga nagsusugot han ira mga bana, basi waray magyakan hin maraot han mensahe nga natikang han Dyos.
Titus	2	6	Ha amo nga paagi aghata an batan-on nga kalalaken-an hin pagpugong han ira kalugaringon.
Titus	2	7	Ha ngatanan nga mga butang kinahanglan ikaw ngahaw an magin susbaranan hin mag-upay nga mga buhat. Kinahanglan tangkod ngan kinasingkasing an imo pagtutdo.
Titus	2	8	Gamit hin mag-upay nga mga pulong nga diri kasususnan, basi makaawod an iyo mga kaaway tungod kay waray man nira masisiring nga maraot hiunong ha aton.
Titus	2	9	Kinahanglan magsugot an mga oripon han ira mga agaron ngan lipayon nira hira ha ngatanan nga paagi. Kinahanglan diri hira bumaton hin maraot ha ira,
Titus	2	10	o mangawat ha ira. Lugod, kinahanglan magpakita hira nga dayuday maupay ngan matinumanon hira, basi makahatag hin maupay nga bantog han pagturon-an mahitungod han Dyos nga aton Magtaralwas dida han ngatanan nga ira ginbubuhat.
Titus	2	11	Kay iginpahayag han Dyos an iya grasya para han katalwasan han ngatanan nga mga tawo.
Titus	2	12	Nagtututdo ha aton ito nga grasya, nga bayaan ta an diri dyosnon nga kinabuhi ngan an kalibutanon nga mga kaipahon, ngan mag-ukoy kita dida hin pagpugong han kalugaringon, hin matadong, ngan hin dyosnon nga kinabuhi dinhe hini nga kalibutan,
Titus	2	13	samtang naghuhulat kita han ginlalaoman ta nga baraan nga Adlaw, diin makikita an kaharangdon han aton gamhanan nga Dyos ngan Magtaralwas, hi Jesu-Cristo.
Titus	2	14	Igintubyan niya an iya kalugaringon tungod ha aton, hin pagtalwas ha aton tikang han ngatanan nga karat-an, ngan hin paghimo ha aton nga putli nga mga tawo nga sakop gudla ni Cristo, ngan nagtitinguha pagbuhat hin maupay.
Titus	2	15	Igtutdo ini nga mga butang, ngan gamita an imo bug-os nga gahom hin pagdasig ngan pagsaway han imo mga mamarati. Ayaw tugot nga may-ada ha ira magtamay ha imo.
Titus	3	1	Pahinumdoma an imo mga tawo nga magpasakop hira han mga punoan ngan han mga aada ha kagamhanan, nga magsugot ha ira, ngan maandam pagbuhat han ngatanan nga mag-upay nga mga butang.
Titus	3	2	Sumati hira nga diri magpakaraot bisan kan kanay, kundi makiangayon ngan makisasangkayon, ngan dayuday magpakita hin malumo nga kasingkasing ha ngatanan nga mga tawo.
Titus	3	3	Kay kita hadto anay mga lurong, masupakon, ngan masalaypon. Naoripon kita han mga kaipahon ngan magkalainlain nga mga kalipayan. Ginkaragan ta an aton kinabuhi ha mga pagkasina ngan pagkaawa; may mga nagdumot ha aton ngan nagdumot man kita ha ira.
Titus	3	4	Kundi han pagpakita na han kalooy ngan gugma han Dyos nga aton Magtaralwas,
Titus	3	5	gintalwas kita niya. Diri adto tungod hin ano man nga mag-upay nga mga buhat nga aton gintuman, kundi tungod han iya kalugaringon nga pagkalooy nga gintalwas kita niya pinaagi han paghugas han Espiritu Santo nga nahatag ha aton hin bag-o nga pagkatawo ngan bag-o nga kinabuhi.
Titus	3	6	Ibinubo ha aton han Dyos an Espiritu Santo pinaagi kan Jesu-Cristo nga aton Magtaralwas,
Titus	3	7	basi pinaagi han iya grasya, maisip kita nga matadong sa Dyos, ngan makatag-iya kita han aton ginlalaoman nga dayon nga kinabuhi.
Titus	3	8	Matuod ini nga mga pulong. Karuyag ko nga tagan mo hin talagsaon nga panginano ini nga mga butang, basi talinguhaon hadton nga natoo han Dyos paggamit han ira panahon hin pagtuman hin mag-upay nga mga buhat. Maupay ngan mapulsanon ini para han mga tawo.
Titus	3	9	Kundi likayi an linurong nga mga pakiglantugi, an hilaba nga mga lista han mga ginikanan, an mga pagkabingkilbingkil, ngan an mga pag-away-away hiunong han Balaod. Waray ini pulos ngan diri angay pagbuhaton.
Titus	3	10	Pahimangnoa, bisan na man la makaduha an tawo nga amo an tinikangan hin pagkabahinbahin, ngan ayaw na hiya tagda.
Titus	3	11	Maaram na kamo nga maraot in sugad hini nga tawo, ngan an iya mga sala amo ngahaw an nagpapamatuod nga sayop hiya.
Titus	3	12	Talingohaa pagkadi ha akon ha Nicopolis kon pakadaon ko na ha imo hi Artemas o Tiquico, kay nakahunahuna ako hin pagpabilin didto ha panahon han kathagkot.
Titus	3	13	Talingohaa pagbulig kan Zenas nga abogado ngan kan Apolo, nga makatikang na hira han ira paglakaton, ngan talingohaa nga sangkap hira han ngatanan nga ira mga kinahanglan.
Titus	3	14	Tutdoi an aton mga tawo hin paggamit han ira panahon para hin mag-upay nga mga buhat, basi maandam hira para han tinuod nga mga kinahanglanon; ngan diri gud hira mag-ukoy hin kinabuhi nga waray la kapulsanan.
Titus	3	15	Nangungumosta ha imo an ngatanan nga kaupod ko. Ipangumosta kami han mga kasangkayan ha pagtoo. An grasya han Dyos maada unta ha iyo ngatanan.
Song of Songs	1	1	Ini an labi kamatahom nga mga kanta ni Solomon.
Song of Songs	1	2	Ginluob mo ako hin mga harok han imo mga im-im; an imo gugma matam-is pa kay han bino.
Song of Songs	1	3	An paghinabe han imo ngaran; nagpapahinumdom han alimyon han imo pagkamahamot. Sanglit tunay an paghigugma han mga daraga ha imo.
Song of Songs	1	4	Dad-a ako ngan pagkalakat kita; ikaw an akon hadi ngan dad-a ako ngadto han imo kwarto. Magmamalipayon kita nga duha; patakas hin pag-inom ngan wad-a ta dida ha paghigugma an aton kalugaringon. Diri urosahon nga hinihigugma ka han ngatanan nga kababayen-an!
Song of Songs	1	5	Kababayen-an han Jerusalem, tinuod nga tabunon ako kundi mahusay, tabunon ako sugad han mga tulda ha kamingawan han Kedar, kundi mahusay sugad han mga kurtina ha palasyo ni Solomon.
Song of Songs	1	6	Ayaw ako pagtamaya tungod han akon panit, kay sinirakan ako han adlaw. Nasina ha akon an akon kabugtoan nga kalalaken-an ngan ginpatrabaho ako nira ha urubasan; ngan waray na ako panahon hin pagmangno han akon kalugaringon.
Song of Songs	1	7	Sumati ako, akon hinigugma, ngain mo dadad-a hin pagpanibsib an imo mga panon? Diin ini hira sisirong han naudto nga adlaw? Kay ano nga aadto ta man ikaw bibilnga han mga panon han iba nga mga magmarangno?
Song of Songs	1	8	Diri ka ba maaram han dapit, ikaw, an labi kamatahom han kababayen-an? Lakat ngan sunda an panon; pamiling hin panibsiban han imo kakandingan, hirani han mga tulda han mga magmarangno.
Song of Songs	1	9	Ikaw nga akon hinigugma nakakakabig hin kalalaken-an, sugad nga in babayi nga kabayo nakakapukaw han balatian han lalaki nga mga kabayo han mga karuwahe ni Faraon.
Song of Songs	1	10	Matahom an imo hilaba mga buhok nga matabon han imo mga bayhon, ngan natunton ha imo liog sugad hin mga alahas.
Song of Songs	1	11	Kundi ighihimo ka namon hin kwentas nga bulawan, nga may mga sabong nga salapi.
Song of Songs	1	12	Samtang nahigda an akon hadi, naluob an hangin hin alimyon han akon pahamot.
Song of Songs	1	13	Mahamot sugad hin mirra an akon higugmaon samtang nasandig hiya ha akon mga dughan.
Song of Songs	1	14	An akon hinigugma sugad han mga bukad ha kapatagan nga namumukalkag ha mga urubasan han Engadi.
Song of Songs	1	15	Hin kamahusay nimo, akon hinigugma; nasilaw gud hin gugma an imo mga mata!
Song of Songs	1	16	Hin kagwapo nimo, akon minahal; nakakalipay ka gud ha akon! Aton higdaan an linghod nga kabanwaan;
Song of Songs	1	17	nga paduros han aton balay an mga sidro, ngan aton alkoba an mga kahoy nga sipres.
Song of Songs	2	1	Usa la ako nga bukad ha kapatagan han Saron, usa nga liryo ha kahimub-an hin bukid.
Song of Songs	2	2	Sugad hin liryo dida hin katungkan amo man an akon hinigugma dida han kababayen-an.
Song of Songs	2	3	Kon itanding hin iba nga kalalaken-an, an akon minahal, sugad hin kahoy nga mansanas dida ha butnga han kagurangan. Karuyag ko hin pagsirong ha iya landong, ngan pagtilaw han matam-is niya nga bunga.
Song of Songs	2	4	Gindara ako niya ha iya kombitehan, ngan gintahoban ako niya han bandera han gugma.
Song of Songs	2	5	Pakusga ako hin mga pasas, ngan pakaona ako hin mga mansanas! Kay naluya ako tungod hin balatian han gugma.
Song of Songs	2	6	Inuunlan ko an iya wala nga kamot, ngan nahapuhap ha akon an iya tuo nga kamot.
Song of Songs	2	7	Saari ako niyo, kababayen-an han Jerusalem; pagsumpa kamo pinaagi han malaksi nga bugsok nga diri niyo sasamokon an amon paghigugma.
Song of Songs	2	8	Nabati ako han tingog han akon higugmaon. Naabot hiya nga nagdadalagan ha kabukiran, ngan ha kapungtoran ngadi ha akon.
Song of Songs	2	9	Sugad hin malaksi nga bugsok an akon hinigugma, sugad hin nati nga lalaki nga bugsok. Natindog hiya ha ligid han pader. Nahiling hiya ha bintana, ngan nag-iinaw hiya dida han mga rehas.
Song of Songs	2	10	Nakikighimangraw ha akon an akon higugmaon. Sanglit kadi na, akon hinigugma; akon minahal, bunyog ha akon.
Song of Songs	2	11	Linmabay na an kathagkot; hinmunong na an pag-inuran;
Song of Songs	2	12	namumukalkag ha kaumhan an mga bukad. Amo ini an panahon hin pagkanta, hinbabatian ha kaumhan an honi han mga sarapati.
Song of Songs	2	13	Nagtikang na an pagkahinog han mga igos; nangangalimyon an namumukad nga mga ubas. Sanglit kadi na, akon hinigugma, akon minahal, bunyog ha akon.
Song of Songs	2	14	Sugad ka hin sarapati nga natago ha mga lungag hin bato. Pakitaa ako han imo mahusay nga bayhon ngan pabatia ako han imo manamit nga tingog.
Song of Songs	2	15	Dakpa an mga miro, an gudtiay nga mga miro, nga diri pa nira pupuohon an aton namumukad nga urubasan.
Song of Songs	2	16	Akon hiya, an akon higugmaon, ngan iya man ako. Ginpapasibsib niya an iya panon dida han mga liryo
Song of Songs	2	17	ngada han panharupoy ha kaagahon ngan kapara han kasisidman. Balik gad, akon hinigugma, sugad hin malaksi nga bugsok, sugad hin lalaki nga bugsok ha kabukiran han Betero.
Song of Songs	3	1	Ha akon pagkaturog ha kada gab-i, gin-inop ko an akon higugmaon; ginbiling ko hiya, kundi waray ko hiya hiagii.
Song of Songs	3	2	Ginsinudoysudoy ko an syudad, ha kakalsadahan ngan mga kasuoksuokan. Ginbiling ko an akon higugmaon. Ginbiniling ko, kundi waray ko hiya hiagii.
Song of Songs	3	3	Hinkit-an ako han nagsusudoy nga mga magbarantay han syudad. Ginpakianhan ko hira, “Waray ba kamo makakita han akon higugmaon?”
Song of Songs	3	4	Ha akon gudla pagbaya ha ira, hin-agian ko hiya. Ginkaptan ko hiya ngan waray ko na hiya buhii tubtob nga gindara ko hiya ha balay han akon iroy, ngadto han kwarto nga akon natawohan.
Song of Songs	3	5	Saari ako niyo, kababayen-an han Jerusalem, pagsumpa pinaagi han maglaksi nga mga bugsok nga diri niyo sasamokon an amon paghigugma.
Song of Songs	3	6	Ano ba ini nga tikanhi tikang ha sinirangan, sugad hin harigi nga aso, nga nangangalimyon hin insyenso ug mirra, an insyenso nga iginbaligya han mga magparatigayon?
Song of Songs	3	7	Kitaa! Amo ini hi Solomon nga sakay han iya trono; saysenta nga mga sondalo an gwardya ha iya, an gimamaupayi nga mga sondalo ha Israel.
Song of Songs	3	8	Batid hira ngatanan han espada; batid gud hira ngan nalagas na la hira ha pag-awayan. Sangkap hin espada an kada usa ha ira, andam kon sulongon hira ha gab-i.
Song of Songs	3	9	Nasakay hin trono hi Hadi Solomon nga hinimo han gimamahali nga kahoy.
Song of Songs	3	10	Pinutos hin salapi an mga harigi hini; hinapinan ini hin dugnit ngan sinamay hin bulawan. Pinutos hin dugnit nga mapula an mga kohen hini, nga ginhablon han kababayen-an han Jerusalem.
Song of Songs	3	11	Kababayen-an han Sion, kadi ngan kitaa hi Hadi Solomon. Nakakasul-ot hiya han korona nga iginbutang han iroy niya ha iya ulo, ha adlaw han pagkasla ha iya, ha adlaw han iya pagkalipay ngan pagrayhak.
Song of Songs	4	1	Hin pagkamahusay mo, akon hinigugma! Nasilaw gud hin gugma an imo mga mata ha luyo han imo masilag nga bilo! Nasayaw an imo buhok sugad hin panon hin kakandingan nga nagkakalugsong ha kapungtoran han Galaad.
Song of Songs	4	2	Mabusag an imo mga ngipon sugad han kabusag han mga karnero nga bag-o pa gudla nga inarotan ngan kinarigosan. Waray gud hini may naiban; padispadis gud ini ngatanan.
Song of Songs	4	3	Sugad an imo mga im-im hin pula nga laso; matahom pagkit-on kon nagyayakan ka! Nasilaw an imo mga bayhon ha luyo han imo masilag nga bilo.
Song of Songs	4	4	Sugad han lantawan ni David an imo liog, malidong ngan mahamis, nga may nabitay nga kwentas nga sugad hin usa ka yukot nga mga taming.
Song of Songs	4	5	Sugad hin maglaksi nga mga bugsok an imo mga suso, hin magkaruha nga mga bugsok nga naninibsib hin mga liryo.
Song of Songs	4	6	Mapakadto ako ha pungtod han mirra, an pungtod hin insyenso, ngada han pagharupoy ha kaagahon ngan han pagpapas han kasisidman.
Song of Songs	4	7	Hin kamahusay nimo, akon hinigugma, hin kahingpit gud nimo!
Song of Songs	4	8	Upod ha akon tikang ha Kabukiran han Libano, akon pangarasaw-on, upod ha akon tikang ha Libano. Lugsong tikang ha sampaw han Bukid Amana, tikang ha Bukid Senir ngan Bukid Hermon, diin nag-uokoy an mga liyon ngan mga leyopardo.
Song of Songs	4	9	An paniplat han imo mga mata, akon hinigugma ug pangarasaw-on, ngan an kwentas nga imo bitay an nakabihag han akon kasingkasing.
Song of Songs	4	10	Nakakalipay ha akon an imo pagmahal, akon hinigugma ug pangarasaw-on. Matam-is pa kay han bino an imo paghigugma; maharuhamot pa kay hin bisan ano nga balsamo imo pahamot.
Song of Songs	4	11	Aada ha imo mga im-im an rasa hin dugos, akon minahal, gatas ug dugos para ha akon an imo mga dila. May-ada han ngatanan nga alimyon han Libano an imo panapton.
Song of Songs	4	12	Usa nga tinago nga tanaman an akon hinigugma ngan pangarasaw-on, inalad nga tanaman, kalugaringon nga burabod;
Song of Songs	4	13	maupay an pagtubo didto han mga tanom. Natubo ini sugad hin mga granada, nga magrasa an mga bunga. Diri nagkukulang hin nardo ug tiena,
Song of Songs	4	14	hin asafran, kalamos, ug kanela, o hin magkalainlain nga insyenso. Naturok didto an mirra ug aloe, upod pa an iba nga mga maghamot nga kahoy.
Song of Songs	4	15	Tinutubigan hin mga burabod an tanaman, an mga sapa hin masulog nga tubig, nga nag-aawas tikang ha Kabukiran han Libano.
Song of Songs	4	16	Pagmata na, Hangin nga Amihan. Hangin nga Habagat, hangini an akon tanaman; pun-a hin alimyon an kahanginan. Pakadtoa ha iya tanaman an akon higugmaon ngan pakaona han labi kamarasa nga mga bunga.
Song of Songs	5	1	Sinmulod ako ha akon tanaman, akon hinigugma, akon pangarasaw-on. Nanguha ako hin balsamo ug mirra; kinmaon ako han balayan nga puno hin dugos inminom ako han bino ug gatas. Kaon ngan inom, mga hinigugma, tubtob han iyo kahubog han gugma!
Song of Songs	5	2	Samtang nakaturog ako, waray hunong hin pagputok han akon kasingkasing. Nag-inop ako nga nagtuktok ha porta an akon higugmaon. Pasudla ako, akon minahal, akon higugmaon, akon sarapati. Mahulos na hin tun-og inin akon ulo, ngan humog na hin yamog an akon buhok.
Song of Songs	5	3	Naghubo na ako; kay ano nga magbabado na liwat ako? Nanhimsaw na ako; kay ano nga huhugawan ko na liwat an akon mga tiil?
Song of Songs	5	4	Kinaptan han akon higugmaon an porta, ngan nalipay ako nga hirani hiya.
Song of Songs	5	5	Andam na ako hin pagpasulod ha iya. Naputos hin mirra an akon mga kamot, Nagturo han tunaw nga mirra an akon mga tudlo, han pagkapti ko han trangka han porta.
Song of Songs	5	6	Binuksan ko an porta para han akon higugmaon, kundi waray na hiya dida. Ungara ko gud hin pamati han iya tingog! Ginbiling ko hiya, kundi waray ko na hiagii; gintawag ko hiya, kundi waray na hiya bumaton.
Song of Songs	5	7	Hin-agian ako han mga magbarantay nga nagsusudoy han syudad; ginbalbag ngan ginsamad ako nira; gingisi han mga gwardya han pader an akon kurugpos.
Song of Songs	5	8	Kababayen-an han Jerusalem, saari ako niyo nga kon hiagian niyo an akon higugmaon, sumati hiya niyo nga masakit na ako tungod hin paghigugma.
Song of Songs	5	9	O labi kamaanyag han kababayen-an, lain ba han iba an imo higugmaon? Ano gud an makawiwili dida ha iya nga pasasaaron mo man kami?
Song of Songs	5	10	Gwapo ngan makusog an akon hinigugma; usa la hiya ha napulo ka yukot.
Song of Songs	5	11	Mahal pa hiya kay han bulawan; kurong an iya buhok, nga lubos maitom sugad hin uwak.
Song of Songs	5	12	Maanyag an iya mga mata sugad han mga sarapati ha ligid hin masulog nga sapa, mga sarapati nga kinarigosan hin gatas, ngan nag-uokoy ha ligid han sapa.
Song of Songs	5	13	An iya mga bayhon matahom sugad hin tanaman, nga puno hin mga tanom nga maghamot. Sugad hin mga liryo an iya mga im-im, nga hulos han tunaw nga mirra.
Song of Songs	5	14	Bibyooson an iya mga kamot, ngan nakakasul-ot hiya hin mga singsing nga may mga mahal nga bato. Sugad hin mahamis nga marpil an iya lawas, nga luob hin mga bato nga sapira.
Song of Songs	5	15	Mga harigi nga alabastro an iya mga paa, nga ipinatungtong hin bulawan. Makaaramdok hiya sugad han Kabukiran han Libano, nga may nananawantawan nga mga sidro!
Song of Songs	5	16	Matam-is paghadkan an iya baba; aada ha iya an ngatanan ko nga ungara. Amo ini hiya, an akon higugmaon, O kababayen-an han Jerusalem.
Song of Songs	6	1	O labi kamatahom han kababayen-an, diin pakadto an imo higugmaon? Sumati kami han dalan nga iya gin-agian, basi kabuligan ka hin pamiling ha iya.
Song of Songs	6	2	Kinmadto ha iya tanaman an akon higugmaon, diin naturok didto an mga kahoy nga balsamo. Nagpasibsib hiya han iya panon didto ha tanaman, ngan nanguha hiya hin mga liryo.
Song of Songs	6	3	Akon hiya, an akon higugmaon, ngan iya man ako; nagpasibsib hiya han iya panon dida han mga liryo.
Song of Songs	6	4	Sugad ka han Jerusalem kamahusay, akon hinigugma, sugad ka kamatahom han syudad han Tirsa, sugad ka kamakaaramdok hini nga dagko nga mga syudad.
Song of Songs	6	5	Ilingiw ha akon an imo mga mata; kay nabibihag ako hini. Nagsasayaw an imo buhok sugad hin panon hin kakandingan, nga nagkakalugsong ha kapungtoran han Galaad.
Song of Songs	6	6	Sugad kamagbusag an imo mga ngipon hin panon hin kakarnerohan, nga bag-o pala nga ginkurigosan. Waray gud hini may naiban; padispadis gud ini ngatanan.
Song of Songs	6	7	Nasilaw an imo mga bayhon ha luyo han imo masilag nga bilo.
Song of Songs	6	8	Makakaangkon an hadi hin 60 nga mga rayna, hin 80 nga mga aruasawa, ngan diri maihap nga kadaragan-an!
Song of Songs	6	9	Kundi usa gudla an akon hinigugma, ngan sugad hiya hin sarapati kamahusay. Usa gudla hiya nga anak nga babaye han iya nanay, an pinauna nga bata han iroy niya. Natan-aw ngan nadayaw ha iya an ngatanan nga kababayen-an. Nagkakanta an mga rayna ngan mga aruasawa han ira mga pagdayaw ha iya.
Song of Songs	6	10	Hin-o ba ini kanay paniplat sugad hin kaagahon? Maanyag sugad han bulan ngan mapawa sugad han adlaw?
Song of Songs	6	11	Linmugsong ako tikang han mga almendras hin pagkita han linghod nga mga tanom ha kahamub-an, hin pagkita han lapyo nga mga dahon ha mga ubas ngan han mga biyuos nga bukad han mga kahoy nga granada.
Song of Songs	6	12	Nangungurog ako; gindasig mo ako hin paghigugma sugad han kutsero han karuwahe tipakadto ha pag-awayan.
Song of Songs	6	13	Sayaw, sayaw, daragita han Sulam. Pakitaa kami han imo pagsayaw. Kay ano nga karuyag niyo kumita ha akon samtang nasayaw ako ha butnga hin mga rumbay hin mga magkirita?
Song of Songs	7	1	Hin pagkamaanyag mo nga babaye! Hin pagkamatahom han imo mga tiil nga may sandalyas. An kabawog han imo mga paa buhat hin usa nga iskultor.
Song of Songs	7	2	An imo pusod sugad hin surudlan nga dayuday puno hin mahamot nga bino. An imo hawak sugad hin usa nga upong hin trigo, nga ginpapalibotan hin mga liryo.
Song of Songs	7	3	Sugad hin magkaruha nga bugsok an imo mga suso, sugad hin duha nga maglaksi nga mga bugsok.
Song of Songs	7	4	Sugad hin torre nga marpil an imo liog. An imo mga mata sugad han mga linaw ha syudad han Hesebon, hirani han ganghaan hito nga syudad nga dako. An imo irong sugad han lantawan han Libano, nga naatubang han Damasco.
Song of Songs	7	5	An paghangad han imo ulo sugad han Bukid Carmelo. An tinalunay mo nga buhok matahom sugad han gimamaupayi nga satin; nakakabihag hin hadi an kamaanyag hini nga buhok.
Song of Songs	7	6	Hin pagkamahusay mo, hin pagkamatahom mo! Hin pagkahingpit han mga kalipay han imo paghigugma!
Song of Songs	7	7	Sugad ka hin kahoy nga palmera kamalubay, ngan an imo mga suso mga urapong han mga bunga han palmera.
Song of Songs	7	8	Akon pagsasak-on an kahoy nga palmera, ngan pamumuroon ko an iya mga bunga. Ha akon an imo mga suso, sugad hin mga urapong hin ubas. An imo gininhawa sugad han alimyon han mansanas,
Song of Songs	7	9	ngan an imo baba sugad han labi kamaramit nga bino. Niyan paawasa an bino nga diri nahapit ha mga im-im ug ngipon han akon higugmaon, kundi nadayon la ngadto ha iya but-ol.
Song of Songs	7	10	Iya ako han akon hinigugma, ngan naungara hiya ha akon.
Song of Songs	7	11	Tana, higugmaon, kadto kita ha kaumhan, ngan didto kita ha kabaryohan hin pagpalabay han kagab-ihon.
Song of Songs	7	12	Mabangon kita hin sayo ngan kikitaon ta an mga puno hin ubas kon nanaringsing na ini, kon nanmuklad na an mga biyuos, ngan kon nanmukad na an mga granada. Didto igtutug-an ko ha imo an akon paghigugma.
Song of Songs	7	13	Mangangalimyon ha imo an mga mandragora, ngan an ngatanan nga mag-upay nga mga bunga aada ha aton portahan. Gin-andam ko para ha imo, akon hinigugma, an daan ngan an bag-o nga makakahatag ha aton hin kalipay.
Song of Songs	8	1	Hingyap ko nga bugto ka unta nakon nga lalake, nga ginpasuso ha dughan han akon iroy. Basi kon magkatapo kita ha kalsada, makaharok ako ha imo hin waray manginginlabot ha aton.
Song of Songs	8	2	Dadad-on ko ikaw ngadto ha balay han akon iroy, diin makakatutdo ka ha akon hin paghigugma. Tatagan ko ikaw hin pinahamotan nga bino, ngan paiimnon ta ikaw han akon bino nga granada.
Song of Songs	8	3	Inuunlan ko an imo wala nga kamot, ngan nahapuhap ha akon an tuo mo nga kamot.
Song of Songs	8	4	Kababayen-an han Jerusalem, saari ako niyo nga diri niyo pagsasamokon an amon paghigugma.
Song of Songs	8	5	Hin-o ini nga naabot tikang ha kamingawan, nga nag-aagbayay ngan han iya hinigugma? Ginpukaw ko ikaw ha sirong han kahoy nga mansanas, ha dapit nga imo natawhan.
Song of Songs	8	6	Sadhi an imo kasingkasing ha ngatanan nga paghigugma labot ha akon, ayaw na paggakos hin iba labot ha akon. Sugad kagamhanan han kamatayon an paghigugma; sugad kamapintas han kamatayon an pag-abugho. Naglalarab ini ngan naglalaga sugad hin naglalahinggab nga kalayo.
Song of Songs	8	7	Waray tubig nga makakaparong; waray baha nga makakasubo hini. Kundi kon may-ada magtinguha hin pagpalit hin gugma pinaagi han iya manggad, pagtamay la an iya maaangkon.
Song of Songs	8	8	May namon batan-on nga bugto nga babaye, ngan gudtiay pa an iya mga suso. Ano an amon bubuhaton para ha iya kon umabot in ulitawo nga mangulitawo ha iya?
Song of Songs	8	9	Kon usa hiya nga pader, pananalipdan namon hiya hin torre nga salapi. Kundi kon usa hiya nga ganghaan, pananalipdan namon hiya hin sidro nga mga tabla.
Song of Songs	8	10	Usa ako nga pader ngan an mga torre hini amo an akon mga suso. Maaram an akon higugmaon nga kon upod ako ha iya, hiaagian ko an kahimyang ug kamurayaw.
Song of Songs	8	11	May-ada urubasan hi Solomon didto hin dapit nga ginngaranan Baal Hamon. Ngan ginpahuram ini niya ngadto hin mag-uruma; nabayad an kada usa hin usa ka yukot nga salapi.
Song of Songs	8	12	Hipusa, Solomon, an imo usa ka yukot nga salapi, ngan babahinan ko hin duha ka gatos nga salapi an mga mag-uruma. May-ada ko kalugaringon nga urubasan.
Song of Songs	8	13	Pabatia ako han imo tingog tikang ha tanaman, akon hinigugma; naghuhulat an akon mga kaurusa hin pamati han imo mga pulong.
Song of Songs	8	14	Kadi ha akon, akon higugmaon, sugad hin malaksi nga bugsok, sugad hin bugsok nga lalaki ha kabukiran nga naturok in mga maghamot nga tanom.
Ruth	1	1-2	Hadto pa nga mga panahon nga an mga hukom amo pa an nagdumara han Israel, nagkaada gutom han tuna. Sanglit kinmadto pag-ukoy la anay didto han nasod han Moab in usa ka tawo nga ginngaranan kan Elimelec nga sakop han banay ni Efrata, nga nag-uokoy didto ha Betlehem han Juda, upod hi Naomi nga iya asawa ngan hira Malon ug Quilion an duha nira nga mga anak nga kalalaken-an. Samtang nakadto hira ha Moab,
Ruth	1	3	namatay hi Elimelec ngan nag-usaan na la hi Naomi upod han iya duha nga mga anak nga kalalaken-an.
Ruth	1	4	Nangasawa ini nga mga anak hin kababayen-an nga taga-Moab: hira Orfa ug Ruth. Paglabay hin mga napulo ka tuig,
Ruth	1	5	namatay liwat hira Malon ug Quilion, ngan nag-usaan na gud la hi Naomi nga waray na bana ngan mga anak nga kalalaken-an.
Ruth	1	6	Waray pag-iha hinbatian ni Naomi nga ginpakaupay na han Ginoo an iya mga tawo pinaagi hin paghatag ha ira hin mag-upay nga mga abot han uma; sanglit nag-andam hiya hin pagbaya han Moab kaupod niya an iya duha nga mga umagad nga kababayen-an.
Ruth	1	7	Nagburunyog hira pagbalik ngadto ha Juda, kundi dida ha dalan,
Ruth	1	8	nagsiring hiya ha ira, “Oli na la kamo ngan lungon kamo han iyo mga nanay. Magmaupay unta ha iyo an Ginoo sugad han iyo kamaupay ha akon ngan hadton mga nagkamatay.
Ruth	1	9	Ngan tugotan unta kamo han Ginoo nga makabana na liwat an kada usa ha iyo ngan magkamay-ada kamo panimalay.” Sanglit ha pagpanamilit ha ira ginhadkan hira ni Naomi. Kundi nagtangis hira
Ruth	1	10	ngan nagsiring ha iya, “Diri! Maupod kami ha imo ngadto han imo mga tawo.”
Ruth	1	11	Kundi binmaton hi Naomi, “Kinahanglan bumalik kamo, mga anak ko. Kay ano nga maupod kamo ha akon? Mag-aanak pa ba ako hin kalalaken-an nga aasawahon niyo?
Ruth	1	12	Oli na la kamo kay lagas na ako hin duro ngan diri na ako makakaasawa. Bisan kon may paglaom pa ako ngan makabana yana nga gab-i ngan mag-anak hin kalalaken-an,
Ruth	1	13	mahulat ba kamo ngada han pagdagko nira? Makakapugong ba ini ha iyo hin pagpaasawa hin iba? Ayaw, mga anak ko, maaram kamo nga diri gud ini mahihimo. Gintalikdan na ako han Ginoo , ngan nabibido gud ako tungod ha iyo.”
Ruth	1	14	Nagtangis na liwat hira. Niyan ha pagpanamilit ha iya hinadkan ni Orfa an iya ugangan ngan inmoli hiya, kundi inmupod hi Ruth kan Naomi.
Ruth	1	15	Sanglit nagsiring ha iya hi Naomi, “Ruth, inmoli na an imo hipag ngadto han iya mga tawo ngan han iya diyos. Upod na la ha iya hin pag-oli.”
Ruth	1	16	Kundi binmaton hi Ruth, “Ayaw ako pabayaa ha imo. Maupod la ako ha imo. Bisan ngain ka kadto maupod ako ha imo; bisan diin ka pag-ukoy, didto man ako mag-uokoy. An imo mga tawo, akon man liwat mga tawo, ngan an imo Dyos, akon man liwat Dyos.
Ruth	1	17	Bisan diin ka kamatay, didto man ako kamamatay, ngan didto liwat ako iglulubong. An makalilisang nga sirot han Ginoo manganhi liwat ha akon kon may-ada makapabulag ha akon ha imo labot han kamatayon!”
Ruth	1	18	Han pagkasabot ni Naomi nga tiupod gud ha iya hi Ruth, waray na la hiya mag-aringasa.
Ruth	1	19	Nagpadayon hira paglakat tubtob han pag-abot nira ha Betlehem. Han pag-abot nira, narigumok an bug-os nga bungto, ngan nagsiring an kababayen-an didto, “Amo ba gud ini hi Naomi?”
Ruth	1	20	Binmaton hiya, “Ayaw na ako pagtawga nga Naomi. Tawga na la ako nga Mara, kay ginpakorian gud ako han Dyos nga Labi Kamakagarahum.
Ruth	1	21	Damo an akon dara han pagbaya ko dinhe, kundi ginpabalik ako han Ginoo nga waray bisan ano. Kay ano nga tatawgon ako niyo nga Naomi nga ginsirotan na ako han Ginoo nga Labi Kamakagarahum ngan ginpakorian pa ako niya?”
Ruth	1	22	Sanglit amo ini an paghibalik ni Naomi tikang ha Moab upod hi Ruth nga iya umagad nga babaye nga taga-Moab. Han pag-abot nira ha Betlehem nagtitikang pala han pag-ani han sebada.
Ruth	2	1	May-ada hi Naomi uropod nga ginngaranan kan Boos, usa nga riko ngan hinangad nga tawo nga sakop han panimalay ni Elimelec nga iya bana.
Ruth	2	2	Usa ka adlaw nagsiring kan Naomi hi Ruth, “Tugoti ako hin pagkadto han kaumhan basi mag-ani ako han mga nalikatan han mga mag-arani. Waray ruhaduha may-ada tawo nga matugot ha akon hin pag-ani.” Binmaton hi Naomi, “Kadto na, anak.”
Ruth	2	3	Sanglit kinmadto hi Ruth han kaumhan, nagsunod han mga mag-arani, ngan nag-ani han ira mga nalikatan. Nahinabo nga nahingadto hiya hin uma nga gintatag-iya ni Boos.
Ruth	2	4	Waray pag-iha inmabot hi Boos tikang ha Betlehem ngan ginsiring niya an mga mag-arani, “An Ginoo maada unta ha iyo!” Binmaton hira, “Bendisyonan ka unta han Ginoo !”
Ruth	2	5	Ginpakianhan ni Boos an iya tinaporan, “Hin-o ito nga batan-on nga babaye?”
Ruth	2	6	Binmaton an tawo, “Amo hiya an taga langyaw nga babaye nga upod ni Naomi hin pag-oli tikang ha Moab.
Ruth	2	7	Nagsarit hiya nga masunod hiya han mag-arani hin panhiligad han inani. Naghiligad hiya tikang pa han aga ngan yana pa la hiya sisirong hin pagpahuway madaliay.”
Ruth	2	8	Niyan nagsiring kan Ruth hi Boos, “May-ada ko ha imo igsasagdon. Ayaw na pagkadto hin iba nga uma hin pag-ani. Dinhe na la pag-ani upod han kababayen-an.
Ruth	2	9	Inawa hira kon diin hira pag-aani, ngan upod ha ira. Gintugon ko na an akon mga tawo nga diri ka paglabtan. Ngan kon uuhawon ka, pakadto ngan inom han tubig tikang han mga biso nga ira ginsudlan.”
Ruth	2	10	Hinmapa hi Ruth ngan nagsiring kan Boos, “Kay ano nga nanginginano ka ha akon? Kay ano nga nalolooy ka man hin usa nga taga langyaw?”
Ruth	2	11	Binmaton hi Boos, “Hinbatian ko an ngatanan nga imo ginbuhat para han imo ugangan nga babaye tikang mamatay an imo bana. Sayod ako han pagbaya nimo han imo iroy ug amay ngan han imo kalugaringon nga tuna, ngan han imo pagkanhi hin pag-ukoy tampo hin mga tawo nga hadto diri nimo kinikilala.
Ruth	2	12	Baloson ka unta han Ginoo tungod han imo ginbuhat. Maangkon mo unta in tim-os nga balos tikang han Ginoo nga Dyos han Israel, nga imo dinangpan hin pagpanalipod!”
Ruth	2	13	Binmaton hi Ruth, “Maloloy-on ka hin duro ha akon. Gindasig mo ako pinaagi han imo manamit nga mga pulong ha akon, bisan kon diri ako tupong han usa han imo mga surugoon.”
Ruth	2	14	Ha takna na han pangaon nagsiring kan Ruth hi Boos, “Kadi na, kaon hin tinapay ngan itunlob ini ha sawsawan.” Sanglit linmingkod hiya tampo han mga mag-arani, ngan dinalhan hiya ni Boos hin sinanlag nga kan-on. Kinmaon hiya ngada han iya kabusog, ngan may-ada pa nasalin han iya pagkaon.
Ruth	2	15-16	Han paglakat na niya basi mag-ani, gintugon ni Boos an mga mag-arani, “Papag-aniha la hiya bisan dida han binubutangan han mga upong, ngan ayaw hiya pagdid-i. Labot hito, ibani an mga upong ngan bayai an mga iniban basi niya pamuruton.”
Ruth	2	17	Sanglit nanhiligad hi Ruth ngada han pagkagab-i. Kahuman niya paggiok hini nga iya gin-ani, nakatirok hiya hin kapin hin napulo ka kilo.
Ruth	2	18	Gindara ini niya han pagbalik niya ngadto ha bungto, ngan iginhatag ini niya han iya ugangan. Iginhatag liwat niya an salin han iya ginkaon.
Ruth	2	19	Pinmakiana ha iya hi Naomi, “Diin ka pag-ani yana nga adlaw? Kanay uma an imo gin-anihan? Bendisyonan unta han Dyos an tawo nga nanginano ha imo!” Sanglit ginsumatan ni Ruth hi Naomi nga didto hiya pag-ani hin uma nga gintatag-iya hin tawo nga ginngaranan kan Boos.
Ruth	2	20	Nagsiring hi Naomi, “Bendisyonan unta han Ginoo hi Boos! Dayuday nagtutuman an Ginoo han iya mga saad ngadto han mga buhi ug mga minatay.” Ngan nagsiring pa hiya, “Amon suok nga uropod ito nga tawo ngan usa hiya hadton may katungod hin panimangno ha amon.”
Ruth	2	21	Niyan nagsiring hi Ruth, “Labaw han ngatanan, ginsiring pa ako niya hin pagpadayon hin pag-ani upod han iya mga mag-arani tubtob han katubas.”
Ruth	2	22	Nagsiring kan Ruth hi Naomi, “Tinuod, anak ko, maupay gud nga didto ka mag-ani han uma ni Boos tampo han kababayen-an. Bangin ka pag-durugasan kon didto ka mag-ani hin iba nga uma.”
Ruth	2	23	Sanglit nag-ani hi Ruth tampo ha ira, ngan damo an natirok niya tubtob han kaani ngatanan han sebada ug trigo. Ngan nagpadayon hiya pakiglungan han iya ugangan nga babaye.
Ruth	3	1	Paghagos hin pira kaadlaw nagsiring kan Ruth hi Naomi, “Kinahanglan magbiling ako hin bana para ha imo, basi magkamay-ada ka hin imo kalugaringon nga panimalay.
Ruth	3	2	Panumdom nga amon uropod ini hi Boos, kanay kababayen-an imo inupdan hin pag-ani. Pamati. Yana nga gab-i maggigiok hiya han sebada.
Ruth	3	3	Sanglit karigos, pagpahamot, ngan pagbado han imo gimamaupayi nga panapton. Niyan pakadto han iya giriokan, kundi ayaw hiya pasabta nga aadto ka tubtob han kahuman niya pagkaon ngan pag-inom.
Ruth	3	4	Inawa hin maupay an dapit nga hinihigdaan niya, ngan kon nahingangaturog na hiya, kadtoa, buksa an iya taplak, ngan higda ha iya tiilan. Susumatan ka niya han imo pagbubuhaton.”
Ruth	3	5	Binmaton hi Ruth, “Bubuhaton ko an ngatanan nga imo ginsiring.”
Ruth	3	6	Sanglit kinmadto hi Ruth ha giriokan ngan ginbuhat niya sumala han ginsiring ha iya han iya ugangan nga babaye.
Ruth	3	7	Katapos ni Boos pagkaon ngan pag-inom, nagmalipayon hiya. Kinmadto hiya han tinambak nga sebada ngan hinmigda hiya hin pagkaturog. Dinmaop hi Ruth hin hinay-hinay, ginbukas niya an taplak, ngan hinmigda ha iya tiilan.
Ruth	3	8	Hito nga gab-i tigda hiya nga nagmata, linmimbag hiya, ngan nahipausa nga may babaye nga nahigda ha iya tiilan.
Ruth	3	9	“Hin-o ka?” pinmakiana hiya. “Hi Ruth ako,” binmaton hiya. “Tungod kay suok ka nga uropod, ikaw an may katungod hin pagmangno ha akon. Sanglit pangasaw-a gad ako.”
Ruth	3	10	Nagsiring hiya, “Bendisyonan ka unta han Ginoo . Ginpakita mo an imo labaw nga kamaunongon hin panimalay dida hini nga imo binubuhat yana kay han imo ginbuhat para han imo ugangan nga babaye. Makakahimo ka unta hin pamiling hin batan-on nga lalake, ma riko o ma kablas hiya. Kundi waray mo ini buhata.
Ruth	3	11	Sanglit ayaw kabaraka, Ruth. Akon bubuhaton an ngatanan nga imo pinangangaro. An ngatanan dinhe ha bungto nakilala nga maupay ka nga babaye.
Ruth	3	12	Matuod nga suok ako nimo nga uropod, ngan may katungod ko hin pagmangno ha imo, kundi may-ada surusuok pa kay ha akon nga imo uropod.
Ruth	3	13	Pabilin dinhe ha bug-os nga gab-i, ngan ha pagkaaga aton hisasabtan kon maninimangno ba hiya ha imo. Kon maruyag hiya, maupay man; kon diri, nagsusumpa ako pinaagi han buhi nga Dyos nga ako an maninimangno ha imo. Higda la yana ngan pabilin dinhe ngada han pagkaaga.”
Ruth	3	14	Sanglit hinmigda hiya ha iya tiilan ngada han pagkaaga, kundi binmangon hiya nga masirom pa basi diri hiya hikit-an, kay diri karuyag ni Boos nga may mahibaro nga nakadto hiya.
Ruth	3	15	Nagsiring ha iya hi Boos, “Huboa an imo kurugpos ngan bitara didi.” Iya ini ginbuhat, ngan ginsudlan ini ni Boos hin mga baynte ka kilo nga sebada, ngan ginbuligan hiya hin pagpas-an hini. Niyan inmoli hiya ngadto ha bungto ngan dara niya ini.
Ruth	3	16	Han pag-abot niya ha balay, ginpakianhan hiya han iya ugangan nga babaye, “Kumosta an imo lakat, anak?” Ginsumatan hiya ni Ruth han ngatanan nga ginbuhat ha iya ni Boos.
Ruth	3	17	Nagsiring pa hiya, “Ginsiring ako niya nga kinahanglan diri ako bumalik nganhi ha imo nga waray dara, sanglit iginhatag niya ha akon ini ngatanan nga sebada.”
Ruth	3	18	Nagsiring ha iya hi Naomi, “Hulat la anay, Ruth, tubtob nga kumita ka kon ano an dadangatan hini. Diri mapahuway hi Boos ngada han katuhay hini nga butang yana nga adlaw.”
Ruth	4	1	Kinmadto hi Boos han mitingan han bungto ngan didto linmingkod hiya. Niyan an kan Elimelec gisusuoki nga uropod, an tawo nga iginsumat ni Boos linmabay ngan gintawag hiya ni Boos, “Kadi ngan lingkod anay didi, sangkay.” Sanglit dinmaop hiya ngan linmingkod.
Ruth	4	2	Niyan kinmuha hi Boos hin napulo nga mga pangulo han bungto ngan ginpalingkod liwat hira didto. Han pagkalingkod na nira,
Ruth	4	3	nagsiring hiya han iya uropod, “Yana nga inmoli na hi Naomi tikang ha Moab, karuyag niya ibaligya an uma ni Elimelec nga aton uropod.
Ruth	4	4	Naghuhunahuna ako nga kinahanglan hibaroan mo ini. Sanglit yana, kon karuyag mo ini, palita ini ha atubangan hini nga mga tawo nga nagkakalingkod dinhe. Kundi kon diri mo karuyag ini, pagyakan, kay ikaw an syahan nga may katungod hin pagpalit hini, ngan sunod ako.” Nagsiring an tawo, “Papaliton ko ini.”
Ruth	4	5	Niyan nagsiring hi Boos, “Kon paliton mo an uma tikang kan Naomi, pinapalit mo liwat hi Ruth nga balo nga babaye nga taga-Moab, basi magpabilin an uma dida han panimalay han namatay.”
Ruth	4	6	Binmaton an tawo, “Kon amo man ito, bubul-iwan ko an akon katungod hin pagpalit han uma, kay karuyag sidngon hini nga diri makakapanunod hini an akon kalugaringon nga mga anak. Palita na la ini; diri na ako.”
Ruth	4	7	Hadto nga mga adlaw, kon nagtutuhay hin pagpalit o pagbaligya hin hiagi, batasan ini han magbaraligya hin paghukas han iya sandalyas ngan paghatag hini ngadto han pumaralit. Amo ini an paagi han mga Israelita ha pagpakita nga tuhay na an sarabot.
Ruth	4	8	Sanglit han pagsiring han tawo ngadto kan Boos, “Palita na la ini,” ginhukas niya an iya sandalyas ngan ginhatag ini niya ngadto kan Boos.
Ruth	4	9	Niyan ginsiring ni Boos an mga pangulo ngan an ngatanan nga nakadto, “Mga saksi kamo ngatanan yana nga adlaw nga akon na ginpalit kan Naomi an ngatanan nga gintatag-iya ni Elimelec ug han iya duha nga anak, hira Quilion ug Malon.
Ruth	4	10	Labot pa hini, akon na asawa hi Ruth nga taga-Moab nga balo ni Malon. Dida hini magpapabilin an hiagi dida han panimalay han namatay, ngan magpapadayon an tilitol han iya panimalay dida han iya katawhan ngan dida han bungto nga iya natawhan. Mga saksi kamo hini yana nga adlaw.”
Ruth	4	11	Nagsiring an mga pangulo ngan an iba nga mga tawo, “Oo, mga saksi kami. Himoon unta han Ginoo nga ini nga babaye nga imo maaasawa masugad kanda Raquel ug Lea nga nanganak hin damo para kan Jacob. Magmariko ka unta dida han banay ni Efrata, ngan mabantogan ka unta ha Betlehem.
Ruth	4	12	Masugad unta han panimalay ni Perez nga anak ni Juda ug Tamar an panimalay nga ihahatag ha imo han Ginoo pinaagi han mga anak hini nga batan-on nga babaye.”
Ruth	4	13	Sanglit gindara ha balay ni Boos hi Ruth nga iya asawa. Ginpakaupay hiya han Ginoo , ngan nagburod hiya ngan nag-anak hin lalake.
Ruth	4	14	Nagsiring kan Naomi an kababayen-an, “Dayawon an Ginoo ! Yana nga adlaw gintagan ka niya hin apo nga maninimangno ha imo. Mabantogan unta ha Israel an bata!
Ruth	4	15	Nahigugma ha imo an imo umagad nga babaye, ngan ginbuhat niya para ha imo in labaw pa hin pito nga mga anak nga kalalaken-an. Ngan yana gintagan ka niya hin apo nga maghahatag ha imo hin bag-o nga kinabuhi ngan mahatag ha imo hin kahimyangan ha panahon han imo pagkalagas.”
Ruth	4	16	Ginkugos ni Naomi an bata, ginggakos niya, ngan ginmangnoan niya.
Ruth	4	17	Ginngaranan han mga amyaw nga kababayen-an hin Obed an bata. Ginsumatan nira an ngatanan, “Natawo kan Naomi in lalake nga bata!” Nahimo hi Obed nga amay ni Isai nga amay ni David.
Ruth	4	18-22	Amo ini an pagkasunodsunod han panimalay tikang kan Perez ngadto kan David: Perez, Hezron, Ram, Aminadab, Nason, Salmon, Boos, Obed, Isai ug David.
Romans	1	1	Tikang kan Pablo nga surugoon ni Cristo Jesus ngan apostol nga pinili ngan tinawag han Dyos hin pagwali han Maupay nga Sumat.
Romans	1	2	Maiha na nga iginsaad han Dyos an Maupay nga Sumat pinaagi han iya mga manaragna, ngan iginsurat dida han Baraan nga Kasuratan.
Romans	1	3	Mahitungod ini han iya Anak nga aton Ginoo Jesu-Cristo: ha iya pagkatawo, tulin hiya ni David;
Romans	1	4	ha iya dyosnon nga pagkabaraan, iginpakita hiya nga makagarahom nga Anak han Dyos pinaagi han iya pagkabanhaw ha mga minatay.
Romans	1	5	Pinaagi ha iya kinarawat ko tikang han Dyos an katungdanan han pagkaapostol, basi tungod kan Cristo dad-on ko ngadto ha pagtoo ngan pagsugot an katawhan ha ngatanan nga mga nasod.
Romans	1	6	Upod man liwat kamo nga aada ha Roma nga gintawag han Dyos basi magin sakop ni Jesu-Cristo.
Romans	1	7	Sanglit nagsusurat ako ha iyo ngatanan nga aada ha Roma, nga mga hinigugma han Dyos ngan gintawag nga magin iya kalugaringon nga mga tawo: Tagan unta kamo han Dyos nga aton Amay ngan han Ginoo Jesu-Cristo han grasya ngan han kamurayaw.
Romans	1	8	Siyahan nagpapasalamat ako han Dyos pinaagi kan Jesu-Cristo tungod ha iyo ngatanan, kay nahibantog an iyo pagtoo ha bug-os nga kalibutan.
Romans	1	9	Saksi ko an Dyos nga matuod an akon iginyayakan—an Dyos nga akon gin-aalagad ha bug-os nga kasingkasing pinaagi hin pagwali ko han Maupay nga Sumat mahitungod han iya Anak. Sayod an Dyos nga dayuday hinunumdoman ko kamo ha akon mga pag-ampo.
Romans	1	10	Gin-aampo ko ha Dyos nga ha iya maupay nga kaburot-on tugotan unta ako niya hin pagduaw ha iyo.
Romans	1	11	Kay karuyag ko gud makigkita ha iyo, basi kabahinan ko kamo hin espirituhanon nga kaupayan nga makakapadasig ha iyo.
Romans	1	12	Karuyag ko sidngon nga magbinuligay kita; kamo pinaagi han akon pagtoo, ngan ako pinaagi han iyo pagtoo.
Romans	1	13	Karuyag ko nga hibaroan niyo, kabugtoan ko, nga nakadamo na ako pakahunahuna hin pagduaw ha iyo, kundi tungod hin mga makaurulang waray ako pakakahimo. Karuyag ko makakabig hin pira ha iyo sugad han akon ginbuhat dida han mga Hentil.
Romans	1	14	Kay may-ada ako katungdanan ha ngatanan nga mga tawo: ngadto han mga idukado ngan han mga burong, ngadto han mga mag-aram ngan ha mga tapang.
Romans	1	15	Sanglit may tinguha liwat ako hin pagwali han Maupay nga Sumat dida ha iyo nga nag-uokoy ha Roma.
Romans	1	16	Diri ko ikinaawod an Maupay nga Sumat; amo ini an gahom han Dyos hin pagtalwas han ngatanan nga may pagtoo, syahan ngadto han mga Judiyo ngan ngadto man liwat han mga Hentil.
Romans	1	17	Kay nagpapadayag an Maupay nga Sumat kon gin-uunan-o han Dyos nga magmatadong ngadto ha iya an mga tawo: pinaagi ini hin pagtoo tikang ha tinikangan ngadto ha kataposan. Sumala han siring han Kasuratan: “An tawo nga ginpakamatadong han Dyos pinaagi hin pagtoo mabubuhi.”
Romans	1	18	Ginpapadayag an kapungot han Dyos tikang ha langit kontra han ngatanan nga sala ngan karat-an han mga tawo, kanay magraot nga mga buhat nag-uulang han kamatuoran.
Romans	1	19	Napupungot ha ira an Dyos kay dayag kaupay ha ira an angay nira hibaroan mahitungod han Dyos. An Dyos ngahaw amo an nagpadayag hini ha ira.
Romans	1	20	Tikang pa an Dyos maghimo han kalibutan, an kanan Dyos diri nakikita nga mga kinaiya: an iya waray kataposan nga gahom ngan an iya pagkadyos, hinkit-an na hin dayag han mga tawo pinaagi han mga butang nga ginhimo han Dyos. Sanglit waray na nira sadang ikabaribad!
Romans	1	21	Kinilala nira an Dyos, kundi waray nira pagpasidunggi o pagpasalamati hiya. Lugod, nawaray la hangkag an ira mga panhunahuna ngan nasidman an ira mga panmurubuot.
Romans	1	22	Nagpakamaaram hira, kundi nahimo lugod hira nga mga lurong.
Romans	1	23	Diri hira nagsisingba han Dyos nga waray kamatayon, kundi asay lugod nira ginsisingba an mga ladawan nga hinimo sugad hin tawo nga may kamatayon, o mga tamsi, o mga mananap nga naglalakat ngan nagkakamang.
Romans	1	24	Sanglit ginpabay-an na la hira han Dyos nga magpatakas hin pagbuhat han maglaw-ay nga kinaruruyag han ira mga kasingkasing, ngan nagbubuhat hira han makaarawod nga mga buhat ha ira igkasi tawo.
Romans	1	25	Ginliliwanan nira hin buwa an kamatuoran mahitungod han Dyos; asay nira ginsisingba ngan gin-aalagad an mga binuhat han Dyos ngan diri lugod an Magburuhat ngahaw nga angay pagdayawon ha kadayonan! Amen.
Romans	1	26	Tungod nga ginbubuhat nira ini, ginpasagdan hira han Dyos hin pagbuhat hin mga maglaw-ay. Bisan an kababayen-an diri na naruruyag hin pakighilawas han kalalaken-an, kundi asay lugod han ira igkasi babaye.
Romans	1	27	Ha amo man nga paagi, an kalalaken-an diri na naruruyag hin pakighilawas han kababayen-an, kundi asay lugod han ira igkasi lalaki. Tungod hini nasirotan hira sumala han ira magraot nga mga buhat.
Romans	1	28	Tungod nga nadiri an mga tawo hin pagkilala han matuod nga Dyos, ginpabay-an na la hira ha ira magngil-ad nga mga panhunahuna ngan han diri angay nga ira ginawian.
Romans	1	29	Puno hira han ngatanan nga panraogdaog, karat-an, kahalot ug panhimaraot; puno hira hin kaawa, pamatay, pakig-away, panlimbong, ug pagtahap.
Romans	1	30	Naglilibak ngan nagpapakaraot ha ira la ngahaw; nagdudumot hira han Dyos, malinarison, mapinahitas-on, ngan parayawnon; mahimohimo hin mga karat-an; masupakon han ira mga kag-anak;
Romans	1	31	waray pagpaid, waray pagtapod, ngan waray paghigugma o pagkalooy.
Romans	1	32	Maaram hira nga nasiring an balaod han Dyos nga an mga tawo nga nagbubuhat hin sugad hini angay pagpatayon. Diri la ini ginbubuhat nira, kundi natugot liwat hira nga pagbuhaton ini han iba.
Romans	10	1	Kabugtoan ko, akon gud ungara ug pag-ampo ha bug-os ko nga kasingkasing nga matalwas unta an kalugaringon ko nga mga tawo!
Romans	10	2	Makakapatapod ako ha iyo nga mapaso gud an ira pag-alagad sa Dyos, kundi diri pinasikad hin matuod nga kinaadman.
Romans	10	3	Waray nira hibaroi an paagi han pagkamatadong nga tikang sa Dyos, ngan naghimo hira hin ira kalugaringon nga paagi; sanglit waray hira magtubyan han ira kalugaringon ngadto han kanan Dyos paagi hin pagmatadong han tawo.
Romans	10	4	Kay gintapos na ni Cristo an Balaod, basi isipon nga matadong sa Dyos an bisan hin-o nga natoo.
Romans	10	5	Amo ini an iginsurat ni Moises mahitungod han pagkamatadong sa Dyos han tawo pinaagi hin pagtuman han Balaod: “Mabubuhi adton bisan hin-o nga magtuman han mga sugo han Balaod.”
Romans	10	6	Kundi amo ini an iginsiring mahitungod han pagkamatadong sa Dyos han tawo pinaagi hin pagtoo: “Ayaw pagpakiana ha imo kalugaringon, ‘Hin-o in masaka ngadto ha langit?’” (Ha aton pa, pagpalusad kan Cristo).
Romans	10	7	“Ayaw liwat pagpakiana, ‘Hin-o in malusad ngadto ha kahiladman?’” (Ha aton pa, pagbanhaw kan Cristo tikang han mga minatay).
Romans	10	8	An karuyag sidngon amo ini: “Haraniay ha iyo an mensahe han Dyos; aada ha iyo mga im-im ngan ha iyo mga kasingkasing”—ha aton pa, an mensahe hin pagtoo nga amon ginwawali.
Romans	10	9	Matatalwas ka kon itug-an mo ha imo mga im-im nga “Ginoo hi Jesus,” ngan tumoo ka ha imo kasingkasing nga ginbanhaw hiya han Dyos.
Romans	10	10	Kay natoo an tawo ha iya kasingkasing, ngan nagmamatadong hiya sa Dyos; nagtutug-an hiya pinaagi han iya mga im-im, ngan natatalwas hiya.
Romans	10	11	Nasiring an Kasuratan, “Adton natoo ha iya diri makakaawod.”
Romans	10	12	Para ini han ngatanan, kay waray kalainan an mga Judiyo ngan an mga Hentil; an Dyos uusa la nga Ginoo han ngatanan, ngan ginpapakaupay gud an ngatanan nga natawag ha iya.
Romans	10	13	Sumala han siring han Kasuratan, “Matatalwas an bisan hin-o nga natawag han ngaran han Ginoo.”
Romans	10	14	Kundi uunanhon hin pakagtawag nira ha iya kon waray hira tumoo? Ngan uunanhon hin pagtoo nira kon waray hira makabati han mensahe? Ngan uunanhon hin pakabati nira kon diri igsangyaw an mensahe?
Romans	10	15	Ngan uunanhon hin paghisangyaw han mensahe kon diri ipadara an mga magsarangyaw? Sumala han siring han Kasuratan, “Kamaruruyag han pag-abot hadton mga nagdadara han Maupay nga Sumat!”
Romans	10	16	Kundi diri ngatanan kinmarawat han Maupay nga Sumat. Nagsiring hi Isaias ngahaw, “Ginoo, hin-o in tinmoo han amon mensahe?”
Romans	10	17	Sanglit an pagtoo natikang hin pamati han mensahe, ngan an mensahe natikang han pagwali kan Cristo.
Romans	10	18	Kundi napakiana ako: Matuod ba nga waray hira makabati han mensahe? Waray ruhaduha nakabati hira—sumala han siring han Kasuratan: “Inmabot an ira tingog ngadto han bug-os nga kalibutan, inmabot an ira mga pulong ngadto han mga sidsid han tuna.”
Romans	10	19	Napakiana pa ako: Waray ba makasabot an katawhan han Israel? Hi Moises ngahaw an syahan nga mabaton: “Hihimoon ko nga mangabugho ka hin katawhan nga diri matuod nga nasod; hihimoon ko nga masina ka hin usa nga nasod hin mga lurong.”
Romans	10	20	Ngan hi Isaias hin waray lipodlipod nasiring, “Hin-agian ako hadton waray mamiling ha akon, pinmakita ako hadton waray magpakiana ha akon.”
Romans	10	21	Kundi nasiring hiya mahitungod han Israel: “Magkulop an akon paghinulat hin malinarisnon ngan masupilon nga mga tawo.”
Romans	11	1	Niyan mapakiana ako: Iginsalikway ba han Dyos an iya kalugaringon nga mga tawo? Waray! Ako ngahaw usa nga Israelita, tulin ni Abraham, kaapi han tribo ni Benjamin.
Romans	11	2	Waray magsalikway an Dyos han iya mga tawo nga iya ginpili tikang pa ha tinikangan. Sayod man kamo han bahin han Kasuratan diin hi Elias nakimalooy han Dyos kontra han Israel:
Romans	11	3	“Ginoo, pinanmatay nira an imo mga manaragna ngan pinangun-ob an imo mga altar; ako na la an nahibilin, ngan tuyo nira hin pagpatay pa ha akon.”
Romans	11	4	Ano an baton han Dyos ha iya? “Nagsalin ako para ha akon hin pito ka yukot nga mga tawo nga waray magsingba han buwa nga diyosdiyos nga hi Baal.”
Romans	11	5	Amo man ito an paagi yana nga panahon: may-ada gutiay nga hugpo nga ginpili han Dyos tungod han iya kalooy.
Romans	11	6	Ginpasikad an iya pagpili dida han iya kalooy, diri dida han ira nabuhat. Kay kon an pagpili han Dyos ginpasikad pa dida han ginbubuhat hin tawo, diri na tinuod nga kalooy an iya kalooy.
Romans	11	7	Ano man yana? Waray makaagi an mga tawo han Israel han ira ginpapangita. An nakaagi amo la an gutiay nga hugpo nga ginpili han Dyos; nagpakabungol an iba han tawag han Dyos.
Romans	11	8	Sumala han siring han Kasuratan, “Ginpatig-a han Dyos an ira kasingkasing ug ira hunahuna; ngada yana nga adlaw diri hira nakakakita pinaagi han ira mga mata o nakakabati pinaagi han ira mga durunggan,”
Romans	11	9	ngan nasiring hi David, “Mabitik ngan madakop unta hira dida han ira mga kombite; mapukan unta hira, makastigo unta hira!
Romans	11	10	Mabuta unta an ira mga mata basi diri na hira makakita; ngan mabuktot hira ha ilarom han ira mga kakurian ha ngatanan nga panahon.”
Romans	11	11	Niyan mapakiana ako: Han paghipakdol han mga Judiyo, napukan ba hira ngadto han ira kabungkagan? Waray! Tungod nga nakasala hira, inmabot an katalwasan ngadto han mga Hentil, basi an mga Judiyo mangabugho ha ira.
Romans	11	12	An sala han mga Judiyo nagdara nganhi ha kalibutan hin damo nga mga kaupayan, ngan an ira espirituhanon nga kakulangan nagdara ngadto han mga Hentil hin damo nga kaupayan. Sanglit hin pagkadarudamo pa gud nga mga kaupayan kon makabig na an ngatanan nga mga Judiyo!
Romans	11	13	Naghihimangraw ako yana ha iyo nga mga Hentil: naparayaw ako hinin akon buruhaton samtang apostol pa ako ngadto han mga Hentil,
Romans	11	14	basi mangabugho an akon igkasi mga Judiyo, ngan tungod hito matalwas an iba ha ira.
Romans	11	15	Kay han pagsalikwaya ha ira, an mga tawo nga hadto mga kaaway han Dyos nahimo nga mga sangkay niya. Sanglit ano man an mahinanabo kon karawaton na hira? Magigin kinabuhi ini para han mga patay!
Romans	11	16	Kon ihinahatag ngadto sa Dyos an syahan nga pinit han tinapay, iya liwat an bug-os nga tinapay; ngan kon ihinahalad ngadto sa Dyos an mga gamot hin kahoy, iya liwat an mga sanga.
Romans	11	17	Pinanmanggi an iba nga mga sanga han tinanom nga kahoy nga olibo ngan iginpungot ngada hini an sanga hin ihalas nga kahoy nga olibo. Pareho kamo nga mga Hentil hadto nga ihalas nga sanga nga olibo, ngan yana nakakaangbit na kamo han makusog nga espirituhanon nga kinabuhi han mga Judiyo.
Romans	11	18	Sanglit kinahanglan diri niyo pagtamayon adton mga nahimulag sugad han mga nasanggi nga mga sanga. Kay ano nga maparayaw kamo? Usa la kamo hin usa nga sanga; diri kamo nagbubuhi han gamot—an gamot an nagbubuhi ha iyo.
Romans	11	19	Kundi masiring kamo, “Oo, kundi ginbanggi an mga sanga paghatag hin lugar ha amon.”
Romans	11	20	Matuod ito. Ginbanggi hira kay waray man hira tumoo, samtang nagpapabilin kamo kay natoo man kamo. Kundi ayaw pagparayaw; lugod kahadlok kamo.
Romans	11	21	Waray malooy an Dyos han mga Judiyo nga pareho hin tinuod nga mga sanga; naghuhunahuna ba kamo nga malolooy hiya ha iyo?
Romans	11	22	Nakikita naton dinhe an pagkamaloloy-on ngan pagkamakuri han Dyos. Makuri hiya hadton mga nanhimulag, kundi maloloy-on hiya ha iyo—kon magpabilin kamo dida han iya kalooy; kay kon diri, babanggion liwat kamo.
Romans	11	23	Ngan kon bayaan han mga Judiyo an ira diri pagtoo, ibabalik hira ngada han ira daan nga lugar, kay nakakahimo man an Dyos hin pagpabalik ha ira.
Romans	11	24	Kamo nga mga Hentil, sugad kamo han sanga nga nabanggi tikang han ihalas nga kahoy nga olibo, ngan supak ha kinaiya iginpapungot ngada han tinanom nga kahoy nga olibo. An mga Judiyo sugad hini nga tinanom nga olibo; sanglit masarusayon para han Dyos an pagpabalik hini nga nabanggi nga mga sanga ngada han ira kalugaringon nga kahoy.
Romans	11	25	Kabugtoan ko, may tinago nga kamatuoran nga karuyag ko hibaroan niyo, kay makakapugong ini ha iyo hin paghunahuna nga maaram gud kamo. Amo ini an buot ko sidngon: diri kadayonan an pagkamatig-a han mga tawo han Israel, kundi tubtob la ini nga dumangop ha Dyos an igo nga kadamo han mga Hentil.
Romans	11	26	Ngan amo na ini an pagkatalwas han bug-os nga Israel. Sumala han siring han Kasuratan, “Maabot an Magtaralwas tikang ha Sion, ngan kukuhaon an ngatanan nga karat-an tikang han katulinan ni Jacob.
Romans	11	27	Hihimoon ko ini nga ginsabotan ha ira, kon kuhaon ko na an ira mga sala.”
Romans	11	28	Tungod nga ginsasalikway han mga Judiyo an Maupay nga Sumat, nahimo hira nga mga kaaway han Dyos tungod ha iyo nga mga Hentil. Kundi tungod nga pinili hira nga mga tawo han Dyos, mga sangkay gihapon hira niya tungod han mga patriyarka.
Romans	11	29	Kay diri nababalhin an hunahuna han Dyos mahitungod han iya ginpipili ngan ginpapakaupay.
Romans	11	30	Mahitungod ha iyo nga mga Hentil, sinmupak kamo han Dyos han nag-agi nga panahon; kundi yana kinarawat na niyo an kalooy han Dyos kay sinmupak man an mga Judiyo.
Romans	11	31	Ha sugad nga kaagi, tungod han kinarawat niyo nga kalooy, an mga Judiyo nasupak na yana han Dyos basi karawaton liwat nira yana an kalooy han Dyos.
Romans	11	32	Kay ginhimo han Dyos an ngatanan nga mga tawo nga mga masupakon, basi makapakita hiya hin kalooy ha ira ngatanan.
Romans	11	33	Hin pagkabahandianon gud han Dyos! Hin ka hilarom gud han iya kinaadman ngan hibaro! Hin-o in makakagsaysay han iya mga paghukom? Hin-o in makakasabot han iya mga paagi?
Romans	11	34	Sumala han siring han Kasuratan, “Hin-o in maaram han hunahuna han Ginoo? Hin-o in makakawaydong ha iya?
Romans	11	35	Hin-o in nakahatag na ha iya hin bisan ano, basi makagbalos hiya?”
Romans	11	36	Kay ginhimo niya an ngatanan nga mga butang, ngan nagpapabilin an ngatanan nga mga butang pinaagi ha iya ngan para ha iya. Ngadto ha Dyos an himaya ha kadayonan! Amen.
Romans	12	1	Sanglit, kabugtoan ko, tungod han dako nga kalooy han Dyos ha aton, nanginginyupo ako ha iyo; ighalad niyo ngadto sa Dyos an iyo kalugaringon sugad hin buhi nga halad nga tinubyan ha pag-alagad ha iya, ngan nakakalipay ha iya. Amo ini an matuod nga pagsingba nga angay niyo ighalad.
Romans	12	2	Ayaw na kamo pag-uyon han mga paagi hini nga kalibutan, kundi tugoti niyo an Dyos hin pagbag-o ha iyo pinaagi han hingpit nga pagkabalhin han iyo hunahuna. Ngan mahibabaro na kamo han kaburot-on han Dyos—kon ano an maupay, an hingpit, ngan nakakalipay ha iya.
Romans	12	3	Ngan tungod han grasya nga hatag han Dyos ha akon, nasiring ako ha iyo ngatanan: ayaw paghunahunaa an iyo kalugaringon nga labaw han iyo tinuod nga kahimtang. Lugod magmananong kamo ha iyo panhunahuna ngan maghukom han iya kalugaringon an kada usa ha iyo sugad han kadako han pagtoo nga iginhatag han Dyos ha iyo.
Romans	12	4	May damo nga bahin an usa ta nga lawas, ngan magkalainlain an mga buruhaton hini ngatanan nga mga bahin.
Romans	12	5	Ha sugad nga kaagi, bisan kon damo kita, usa la kita nga lawas ha pakigkausa kan Cristo, ngan urosa kita ngatanan nga magkalainlain nga mga bahin hin usa nga lawas.
Romans	12	6	Sanglit angay ta gamiton an aton magkalainlain nga mga upa, sumala han maupay nga kaburut-on nga iginhatag ha aton han Dyos. Kon paghimangraw han mensahe han Dyos amo an upa ha aton, kinahanglan buhaton ta ito sumala han aton pagtoo.
Romans	12	7	Kon pag-alagad, kinahanglan mag-alagad kita. Kon pagtutdo, kinahanglan magtutdo kita.
Romans	12	8	Kon pagdasig han iba, kinahanglan buhaton ta ini. An nagpapaangbit han iya mga butang ha iba nga mga tawo, kinahanglan nga kinasingkasing an iya pagbuhat; an nagdudumara, kinahanglan nga magmaduruto; an nagbubuhat hin kalooy ha iba, kinahanglan nga malipayon an iya pagbuhat hini.
Romans	12	9	Kinahanglan kinasingkasing gud an iya paghigugma. Pagdumti niyo an maraot, ngan pagpadayon kamo hin pagbuhat han maupay.
Romans	12	10	Magmapaso an paghigugma niyo sugad hin magburugto dida kan Cristo, ngan pagtinahoray kamo.
Romans	12	11	Pagmaduruto kamo ngan ayaw kahubya. Pag-alagad kamo han Ginoo nga madasigon.
Romans	12	12	Pagmalipayon kamo ha iyo paglaom, pagmapinailobon ha iyo mga kakurian, ngan pag-ampo kamo ha ngatanan nga panahon.
Romans	12	13	Paangbita niyo han iyo mga butang an kabugtoan nga nagkikinahanglan, ngan karawata niyo adton mga nadangop ha iyo.
Romans	12	14	Hangyoa niyo an Dyos nga pakaupayon niya adton mga nagpapakuri ha iyo; tinuod, hangyoa niyo nga pakaupayon niya, ngan diri niya panhimaraoton.
Romans	12	15	Duyogi hin kalipay adton mga malipayon; duyogi pagtangis adton mga nagtatangis.
Romans	12	16	Pagpakita kamo hin pareho nga panginlabot ha ngatanan. Ayaw pagpalabilabi, kundi karawata niyo an ubos nga mga katungdanan. Ayaw kamo pagpakamaaram ha iyo kalugaringon.
Romans	12	17	Kon may magbuhat hin maraot ha iyo, ayaw niyo bulsa hiya hin maraot. Tinguhaa niyo hin pagbuhat an ginhuhunahuna nga maupay han ngatanan.
Romans	12	18	Buhata an ngatanan nga mahihimo niyo hin pakigsangkay han ngatanan nga mga tawo.
Romans	12	19	Ayaw gud kamo pagbulos, kasangkayan ko, kundi lugod an Dyos an papagbuhata hini, kay nasiring an Kasuratan, “Ako an mabulos, ako an mabayad, nasiring an Ginoo.”
Romans	12	20	Lugod, sumala han siring han Kasuratan: “Kon gutomon an imo kaaway, pakaona hiya; kon uhawon, paimna hiya; kay ha pagbuhat mo hini, maaawod hiya han iya ginbuhat ha imo.”
Romans	12	21	Ayaw kamo pagpadaog han maraot; lugod dag-a niyo an maraot pinaagi han maupay.
Romans	13	1	Kinahanglan an ngatanan magpasakop han mga punoan han bungto kay waray pumunoan nga diri tikang sa Dyos, ngan an mga punoan yana iginpahimutang ini han Dyos.
Romans	13	2	Adton nasupak han pamunoan yana, nasupak han kanan Dyos iginpahimutang; ngan an bisan hin-o nga magbuhat hini, pagsisirotan.
Romans	13	3	An mga punoan diri angay kahadlokan hadton mga nagbubuhat hin maupay, kundi hadton mga nagbubuhat hin maraot. Karuyag ba nimo nga diri ka mahadlok han punoan? Buhata an maupay ngan pagdadayawon ka niya.
Romans	13	4	Kay kanan Dyos hiya surugoon nga nagbubuhat para han imo kalugaringon nga kaupayan. Kundi kon magbuhat ka hin maraot, kahadloki hiya kay may gahom hiya hin pagkastigo. Surugoon hiya han Dyos ngan gintutuman niya an pagsirot han Dyos hadton mga nagbubuhat hin maraot.
Romans	13	5	Tungod hini kinahanglan magsugot kamo han mga punoan—diri tungod la hin paglikay han sirot han Dyos, kundi tungod liwat han iyo konsensya.
Romans	13	6	Amo liwat ini an hinungdan kay ano nga nabayad kamo han iyo mga buhis, kay an mga punoan nag-aalagad para han Dyos, ha ira pagtuman han ira mga katungdanan.
Romans	13	7	Sanglit bayari niyo an iyo mga nautang ha ira; bayari hira han ngatanan nga mga buhis nga kinahanglan niyo pagbayaran, ngan tahora ngan pasidunggi niyo hira ngatanan.
Romans	13	8	Mawaray gud kamo utang bisan kan kanay, labot la han utang hin paghigugmaay. Nakatuman na han Balaod an bisan hin-o nga nahigugma han iya igkasi—tawo.
Romans	13	9	An ngatanan nga mga sugo nga “Diri ka manlibog; diri ka magpatay; diri ka mangawat; diri ka maipa,” ngan an iba pa nga mga sugo, natitig-ob ini dida hin usa nga sugo nga nasiring, “Higugmaon mo an imo igkasi tawo sugad ha imo ngahaw.”
Romans	13	10	An nahigugma han iya igkasi tawo diri gud magbubuhat ha iya hin maraot. Sanglit an paghigugma amo an pagtuman han bug-os nga Balaod.
Romans	13	11	Kinahanglan buhaton niyo ini kay maaram kamo nga inmabot na an takna nga kinahanglan magmata na kamo. Kay an takna han aton katalwasan haruharani na yana kay hadto han pagtikang ta hin pagtoo.
Romans	13	12	Harapit na matapos an kagab-ihon, haraniay na an adlaw. Hunong na kita hin pagbuhat han mga butang han kasisidman, ngan isul-ot ta an mga hinganiban hin pakig-away dida ha kapaw-an.
Romans	13	13	Manggawi na kita hin maupay sugad nga mga tawo nga aada ha kalamragan; waray na malaw-ay nga mga pagkalipay o paghinubog, waray na kalaw-ayan o kahugawan, waray na pag-inaragway o pangabugho.
Romans	13	14	Kundi dad-a niyo an mga hinganiban han Ginoo Jesu-Cristo ngan ayaw na niyo pagtagda an iyo salaan nga kinaiya ngan ayaw patumani an ira mga ungara.
Romans	14	1	Karawata niyo an tawo nga maluya an pagtoo, kundi ayaw pakiglantugi ha iya mahitungod han iya kalugaringon nga panhunahuna.
Romans	14	2	An pagtoo hin usa ka tawo natugot ha iya hin pagkaon hin bisan ano, kundi an tawo nga maluya an pagtoo nakaon la hin utan.
Romans	14	3	An nakaon hin bisan ano diri magtamay hadton nakaon hin utan la; ngan adton nakaon hin utan la diri man maghukom hadton nakaon hin bisan ano, kay ginkarawat man hiya han Dyos.
Romans	14	4	Hin-o ka nga maghuhukom han surugoon han iba? An iya kalugaringon nga Agaron amo an magbubuot kon magmamainuswagon ba hiya o diri. Ngan magmamainuswagon hiya kay makakapauswag man ha iya an Ginoo.
Romans	14	5	Nakahunahuna in usa ka tawo nga in usa nga adlaw labi ka importante kay han iba, samtang nakahunahuna in lain nga tawo nga pareho la ka importante an ngatanan nga mga adlaw. Kinahanglan magdig-on an kada usa han iya kalugaringon nga panhunahuna.
Romans	14	6	An bisan hin-o nga nagmamahal hin usa nga adlaw nagpapasidungog han Ginoo; adton nakaon hin bisan ano nagpapasidungog han Ginoo kay nagpapasalamat hiya han Dyos tungod kan pagkaon. Adton diri nakaon hin iba nga mga karaonon nagpapasidungog liwat han Ginoo ngan nagpapasalamat hiya han Dyos.
Romans	14	7	Waray usa ha aton nga nabubuhi ha iya la kalugaringon, waray usa ha aton nga namamatay ha iya la kalugaringon;
Romans	14	8	kon nabubuhi o namamatay kita, tungod ito han Ginoo. Sanglit mamatay o mabuhi kita, kanan Ginoo gihapon kita.
Romans	14	9	Namatay ngan nabanhaw liwat hi Cristo basi magin Ginoo hiya han mga buhi ngan han mga minatay.
Romans	14	10	Sanglit ikaw nga nakaon hin utan la, kay ano nga naghuhukom ka han imo bugto? Ngan ikaw nga nakaon hin bisan ano, kay ano nga nagtatamay ka han imo bugto? Matindog kita ngatanan ha atubangan han Dyos basi paghukman kita niya.
Romans	14	11	Kay nasiring an Kasuratan, “Samtang buhi ako, nasiring an Ginoo, maluhod an ngatanan ha akon atubangan ngan magtutug-an an ngatanan nga ako amo an Dyos.”
Romans	14	12	Sanglit an kada usa ha aton mahatag hin kasayoran ngadto ha Dyos han iya kalugaringon.
Romans	14	13	Sanglit undang na kita hin paghinukom han aton igkasi tawo. Lugod talinguhaon niyo ini: ayaw kamo pagbuhat hin bisan ano nga hipapakdolan han iyo bugto o makakahulog ha iya ngadto han sala.
Romans	14	14	Tungod han akon pakig-usa han Ginoo nga Jesus, nasayod gud ako nga waray pagkaon nga mahugaw ha iya la ngahaw, kundi kon in usa ka tawo natoo nga mahugaw in usa nga pagkaon, nagmamahugaw ito para ha iya.
Romans	14	15	Kon pagdaoton niyo an iyo bugto tungod han iyo kinakaon, an iyo ginbuhat diri tungod hin gugma. Ayaw itugot nga an pagkaon nga imo kinakaon makadaot han tawo nga naunongan ni Cristo!
Romans	14	16	Ayaw itugot nga adton iyo gintatagad nga maupay pagtamayon han iba.
Romans	14	17	Kay diri hiunong hin pagkaon ngan pag-inom an Ginhadian han Dyos, kundi hiunong hin pagkamatadong, kalinaw, ngan kalipay nga ihinahatag han Espiritu Santo.
Romans	14	18	Ngan nalilipayan han Dyos ngan naruruyagan han mga tawo an bisan hin-o nga nag-aalagad kan Cristo hin sugad hini nga paagi.
Romans	14	19	Sanglit kinahanglan dayuday talinguhaon ta an mga butang nga nagdadara hin kalinaw ngan nakakaparig-on han tagsa tagsa ha aton.
Romans	14	20	Ayaw pagbungkaga an ginbuhat han Dyos tungod la hin pagkaon. Mahihimo kaonon an ngatanan nga pagkaon, kundi sayop an pagkaon hin bisan ano nga magigin tinikangan hin pakasala han iba.
Romans	14	21	An angay buhaton amo an diri na la pagkaon hin karne, pag-inom hin bino, o pagbuhat hin bisan ano nga makakapasala han iyo bugto.
Romans	14	22	Sanglit tipigi ha iyo kalugaringon ngan sa Dyos an iyo tinutoohan mahitungod hini nga butang. Malipayon an tawo nga diri naabat hin pakasala kon an iya ginbubuhat matadong para ha iya!
Romans	14	23	Kundi kon may niya pagruhaduha mahitungod han iya kinakaon, sisirotan hiya han Dyos kon kumaon hiya, kay diri pinasikad hin pagtoo an iya buhat. Ngan sala an bisan ano nga diri pinasikad hin pagtoo.
Romans	15	1	Kita nga magdig-on an pagtoo kinahanglan bumulig hadton magluya hin pagpas-an han ira magbug-at nga mga darad-on, ngan diri magpahalipay han aton la kalugaringon.
Romans	15	2	Lugod magpahalipay kita ngatanan han aton kabugtoan tungod han ira kaupayan, basi magmarig-on an ira pagtoo.
Romans	15	3	Kay waray hi Cristo magpahalipay han iya la kalugaringon. Lugod, sumala han siring han Kasuratan, “An mga pagtamay nga iginyubit ha imo nahinganhi ha akon.”
Romans	15	4	Iginsurat an ngatanan nga nahisurat ha Kasuratan hin pagtutdo ha aton, basi mamay-ada unta naton paglaom pinaagi han pagpailob ngan pagpadasig nga iginhatag ha aton han Kasuratan.
Romans	15	5	Hinaot unta nga an Dyos nga burabod han pagpailob ngan pagpadasig, an mag-usa han iyo panhunahuna, pinaagi hin pagsunod han susbaranan ni Cristo Jesus,
Romans	15	6	basi mag-urusa unta kamo ngatanan hin pagdayaw han Dyos nga Amay han aton Ginoo Jesu-Cristo.
Romans	15	7	Sanglit tungod han himaya han Dyos, karawata an iyo igkasi mga magtinuohon sugad han pagkarawat ni Cristo ha iyo.
Romans	15	8	Kay nagsusumat ako ha iyo nga nagin surugoon hi Cristo tungod han mga Judiyo pagpakita nga matinumanon an Dyos, basi an mga saad han Dyos ngadto han mga Patriyarka matuman,
Romans	15	9	ngan basi liwat makahimo an mga Hentil hin pagdayaw han Dyos tungod han iya kalooy. Sumala han siring han Kasuratan, “Sanglit pagdadayawon ko ikaw dida han mga Hentil, magkakanta ako hin mga pagdayaw ha imo.”
Romans	15	10	Nasiring liwat, “Paglipay kamo, mga Hentil, upod han pinili nga mga tawo han Dyos!”
Romans	15	11	Ngan nasiring pa, “Dayawa an Ginoo, ngatanan kamo nga mga Hentil; dayawa hiya, ngatanan kamo nga mga tawo!”
Romans	15	12	Ngan nasiring liwat hi Isaias, “Maabot in usa nga tulin ni Isai; makanhi hiya hin paghadi han mga Hentil, ngan aada ha iya an ira paglaom.”
Romans	15	13	Pun-on unta kamo han Dyos nga burabod han paglaom, han ngatanan nga kalipay ngan kalinaw, pinaagi han iyo pagtoo ha iya, basi magpadayon hin pagtubo an iyo paglaom pinaagi han gahom han Espiritu Santo.
Romans	15	14	Kabugtoan ko: waray ko pagruhaduha nga puno kamo hin pagkamaupay, nga puno kamo han ngatanan nga hibaro, ngan nakakahimo kamo hin pagtutdo han tagsatagsa ha iyo.
Romans	15	15	Kundi dida hini nga surat nagmaisog ako mahitungod hin mga butang nga akon iginpahinumdom ha iyo. Nagmaisog ako tungod kay iginhatag ha akon han Dyos an talagsaon nga higayon
Romans	15	16	hin ka surugoon ni Cristo Jesus ha pag-alagad para han mga Hentil. Nag-aalagad ako sugad hin padi hin pagwali han Maupay nga Sumat nga tikang sa Dyos, basi an mga Hentil magin halad nga kakarawaton han Dyos ngan itinubyan ha iya pinaagi han Espiritu Santo.
Romans	15	17	Sanglit dida han pakig-usa ko kan Cristo Jesus, makakaparayaw ako han akon pag-alagad para han Dyos.
Romans	15	18	Magmamaisog ngan maghihimangraw ako mahitungod la han mga butang nga nahimo ni Cristo pinaagi ha akon hin pagtugway han mga Hentil ha pagsugot han Dyos. Gintuman ini niya pinaagi hin mga pulong ngan mga buhat,
Romans	15	19	pinaagi han gahom hin orosahon nga mga tigaman ngan mga milagro, ngan pinaagi han gahom han Espiritu han Dyos. Sanglit ha paglakaton ko tikang ha Jerusalem ngadto ha Ilirico, iginsangyaw ko hin hingpit an Maupay nga Sumat mahitungod kan Cristo.
Romans	15	20	An akon dayuday nga tinguha amo an pagsangyaw han Maupay nga Sumat ha mga dapit nga waray pa hibatii hi Cristo, basi diri ako magtukod dida han patukoranan nga iginbutang na hin iba nga tawo.
Romans	15	21	Sumala han siring han Kasuratan, “Makakakita adton waray kasumati hiunong ha iya, ngan makakasabot adton waray makabati.”
Romans	15	22	Tungod hini waray ako hinanayon hin pagkada ha iyo.
Romans	15	23	Kundi yana nga nahuman na an akon buruhaton didi hini nga mga dapit, ngan tungod han akon pagtalinguha hin pagduaw ha iyo sulod hin damo nga mga tuig,
Romans	15	24	naglalaom ako nga mahihimo ko na ini yana. Karuyag ko makigkita ha iyo ha akon paghapit ha iyo tipakadto ha España, ngan iyo unta ako buligan nga mahinayon ako hin pagkadto didto katapos ko pagpahimulos hin pagduaw ha iyo hin halipot nga panahon.
Romans	15	25	Kundi ito yana tipakadto ako ha Jerusalem hin pag-alagad han mga magtinuohon didto.
Romans	15	26	Kay nagkasarabot an mga singbahan ha Macedonia ug Acaya hin paghatag hin mga halad ha pagbulig han mga kablas nga mga magtinuohon didto ha Jerusalem.
Romans	15	27	Ira gud la adto nga pagkasarabot. Kundi kon baga sidngon, may-ada nira katungdanan hin pagbulig hito nga mga kablas; tungod kay nagpaangbit an mga Judiyo han ira espirituhanon nga mga kaupayan ha mga Hentil, sanglit an mga Hentil kinahanglan maggamit han ira tunan-on nga mga kaupayan hin pagbulig han mga Judiyo.
Romans	15	28	Kon mahuman ko na ini nga buruhaton, ngan mahatag ko na ha ira an ngatanan nga kwarta nga gintirok para ha ira, mapakadto na ako ha España, ngan maduaw ako ha iyo ha akon paghapit ha iyo tipakadto.
Romans	15	29	Kon kumada ako ha iyo, maaram ako nga maabot ako dara an bug-os nga bendisyon ni Cristo.
Romans	15	30	Inaaghat ko kamo, kabugtoan, pinaagi han aton Ginoo Jesu-Cristo ngan pinaagi han gugma nga ihinahatag han Espiritu: duyogi ako niyo hin kinasingkasing nga pag-ampo sa Dyos para ha akon.
Romans	15	31	Pag-ampo kamo nga mahigawas ako han mga karat-an tikang han diri mga magtinuohon ha Judea, ngan makarawat unta an akon pag-alagad ha Jerusalem, han mga magtinuohon didto.
Romans	15	32	Sanglit mapakada ako ha iyo nga puno hin kalipay, kon amo ito an kaburot-on han Dyos, ngan magpapahimulos ako hin makalilipay nga pagduaw ha iyo.
Romans	15	33	Maada unta ha iyo ngatanan an Dyos nga aton burabod han kamurayaw. Amen.
Romans	16	1	Iginpapakilala ko ha iyo hi Febe nga aton bugto nga babaye, nga nag-ataman han singbahan ha Cencrea.
Romans	16	2	Karawata niyo hiya ha ngaran han Ginoo, sugad han angay nga pagkarawat han mga magtinuohon, ngan ihatag ha iya an bisan ano nga bulig nga iya pagkinahanglanon ha iyo; kay damo an iya nabuligan, lakip ako.
Romans	16	3	Ipangumosta ako kanda Priscila ug Aquila, an mga nagbulig ha akon ha pag-alagad kan Cristo Jesus,
Romans	16	4	nga nahingada hin dako nga kataragman an ira kinabuhi tungod ha akon. Nagpapasalamat ako ha ira, ngan diri ako la, kundi sugad man an ngatanan nga mga singbahan nga Hentil.
Romans	16	5	Ipangumosta man liwat ako hadton mga magtinuohon nga nagkakatirok ha ira balay. Ipangumosta ako kan Epeneto, an akon hinigugma nga sangkay, nga amo an syahan nga nakabig para kan Cristo didto ha lalawigan han Asia.
Romans	16	6	Ipangumosta man ako kan Maria nga nagkabudlay hin duro para ha iyo.
Romans	16	7	Ipangumosta ako niyo kanda Andronico ug Junias, igkasi mga Judiyo nga kaupod ko ha bilanggoan; ngan kilala hira kaupay han mga apostoles, ngan nacristiano hira una pa ha akon.
Romans	16	8	Ipangumosta ako kan Ampliato, an hinigugma ko nga sangkay dida hin minagburugto nga pakig-urosa tungod han Ginoo.
Romans	16	9	Ipangumosta man ako kan Urbano, an akon igkasi magburudlay ha pag-alagad kan Cristo, ngan kan Estaquis, an akon hinigugma nga sangkay.
Romans	16	10	Ipangumosta ako kan Apeles nga nasarihan na han iya pagkamaunongon kan Cristo. Ipangumosta ako han mga sakop han panimalay ni Aristobulo.
Romans	16	11	Ipangumosta liwat ako kan Herodion nga akon urupod, ngan han mga magtinuohon han panimalay ni Narciso.
Romans	16	12	Ipangumosta ako kanda Trifena ug Trifosa nga nagbubudlay ha pag-alagad han Ginoo, ngan han akon minahal nga sangkay Persida nga nagkabudlay gud hin duro para han Ginoo.
Romans	16	13	Ihatag an akon mga pangumosta kan Rufo, an bantogan nga magburudlay ha pag-alagad han Ginoo, ngan han iroy niya nga dayuday nag-ataman ha akon sugad hin iya anak.
Romans	16	14	Ipangumosta ako kanda Asincrito, Flegonte, Hermes, Patrobas, Hermas, ngan iba nga mga magtinuohon nga kaupod nira.
Romans	16	15	Ipangumosta ako kanda Filologo ug Julia, kanda Nerio ngan han iya bugto nga babaye, hi Olimpas, ngan han ngatanan nga mga magtinuohon nga kaupod nira.
Romans	16	16	Paggikumostahay kamo pinaagi hin minagburugto nga harok. Nangungumosta ha iyo an ngatanan nga mga singbahan ni Cristo.
Romans	16	17	Nanginginyupo ako ha iyo, kabugtoan ko, nga magbantay kamo hadton mga nagtatalinguha nga magkabahinbahin kamo ngan nagsasamok han pagtoo han mga tawo ha pagsupak han mga pagturon-an nga iyo kinarawat; paglikay kamo ha ira.
Romans	16	18	Kay ini nga mga tawo diri nag-aalagad kan Cristo nga aton Ginoo, kundi han ira la kalugaringon nga mga karuyagon. Pinaagi han ira magtahom ngan magnamit nga mga pulong, ginlilimbongan nira an inosente nga mga tawo.
Romans	16	19	Nahibaroan na han ngatanan an iyo pagkamatinumanon han maupay nga sumat, ngan tungod hini, nalilipay ako mahitungod ha iyo. Karuyag ko nga magmaaram kamo mahitungod han maupay, kundi mainosente kamo nahitungod han maraot.
Romans	16	20	Ngan diri maiha dudugmokon han Dyos nga burabod han kalinaw hi Satanas ha ilarom han iyo mga tiil. Maada unta ha iyo an grasya han aton Ginoo nga Jesus.
Romans	16	21	Nangungumosta ha iyo hi Timoteo nga akon kabulig; ngan sugad man hira Lucio, Jason, ug Sosipatro nga igkasi mga Judiyo.
Romans	16	22	Ako, hi Tercio nga tagsurat hini nangungumosta ha iyo sugad nga iyo igkasi-cristiano.
Romans	16	23	Nangungumosta ha iyo hi Gayo nga akon sinasak-an, kanay balay amo an ginkakatirokan han mga magtinuohon. Nangungumosta man ha iyo hira Erasto, an tesorero han syudad, ug Cuarto nga aton bugto.
Romans	16	24	Maada unta ha iyo ngatanan an grasya han aton Ginoo Jesu-Cristo. Amen.
Romans	16	25	Dayawa ta an Dyos! Nakakaparig-on hiya han iyo pagtoo, sumala han iginwawali ko nga Maupay nga Sumat mahitungod kan Jesu-Cristo, ngan sumala han pagpadayag han tinago nga kamatuoran nga ginhipos ha maiha na nga naglabay nga katuigan.
Romans	16	26	Kundi yana iginpadayag na ini nga kamatuoran pinaagi han mga sinurat han mga manaragna; ngan iginpahibaro ini ha ngatanan nga mga nasod pinaagi han sugo han Dyos nga waray kataposan, basi tumoo ngan sumugot an ngatanan.
Romans	16	27	Ngadto han uusa la nga Dyos nga amo la an makinaadmananon han ngatanan, maiya an himaya ha kagihaponan pinaagi kan Jesu-Cristo! Amen.
Romans	2	1	Sangkay ko, naghuhukom ka ba han iba? Kon sugad, diri ka makakabaribad bisan kon hin-o ka. Kay kon ha imo paghukom han iba, ginbubuhat mo liwat an mga butang nga ginbubuhat nira, naghuhukom ka la ngahaw ha karat-an han imo kalugaringon.
Romans	2	2	Maaram kita nga matadong an paghukom han Dyos hadton mga tawo nga nagbubuhat hin sugad hini nga mga butang.
Romans	2	3	Kundi, sangkay ko, kon naghuhukom ka hadton mga nagbubuhat hini nga mga butang nga imo liwat ginbubuhat, makakalikay ka ba han paghukom han Dyos?
Romans	2	4	O gintatamay mo ba an dako nga kalooy han Dyos ngan an iya pagpaumaya ngan pagpailob? Diri ka ba maaram nga maloloy-on an Dyos kay tinguha niya nga magbasol ka?
Romans	2	5	Kundi matig-a an imo ulo ngan kubalan na an imo kasingkasing. Sanglit imo ginhihimo nga madarudako an imo sirot ha Adlaw han pagpadayag han Dyos han iya kapungot ngan han iya matadong nga paghukom.
Romans	2	6	Kay magbabalos an Dyos han kada tawo sumala han iya nabuhat.
Romans	2	7	May-ada mga tawo nga nagpapadayon hin pagbuhat hin maupay ngan nangingita han himaya han Dyos, kadungganan, ngan kinabuhi nga waray kamatayon; ihahatag ha ira han Dyos an waray kataposan nga kinabuhi.
Romans	2	8	Ihuhuwad han Dyos an iya kapungot ngan kasina ngadto han iba nga mga tawo nga naghuhunahuna la han ira kalugaringon, ngan nasalikway han matadong basi magbuhat han maraot.
Romans	2	9	Pagpapaantoson ngan pagsasakiton an ngatanan nga nagbubuhat hin maraot, syahan an mga Judiyo, ngan sugad man an mga Hentil.
Romans	2	10	Kundi mahatag an Dyos hin kadarayawon, kadungganan, ngan kalinaw ha ngatanan nga nagbubuhat hin maupay, syahan ha mga Judiyo, ngan sugad man ha mga Hentil.
Romans	2	11	Kay waray han Dyos pinalabi.
Romans	2	12	An ngatanan nga nakasala nga diri sakop han Balaod ni Moises, an mga Hentil, nakakasala ngan nawawara diri tungod han Balaod. Kundi an nakakasala nga sakop han Balaod an mga Judiyo, paghuhukman hira han Balaod.
Romans	2	13	Kay diri an pamati han Balaod an nakakapamatadong han tawo ngadto ha Dyos, kundi an pagtuman han iginsusugo han Balaod.
Romans	2	14	An mga Hentil nga diri sakop han Balaod, kundi kon ha ira kalugaringon nga kaburut-on magtuman hira han Balaod, nahihimo hira nga balaod para ha ira kalugaringon, bisan kon diri hira sakop han Balaod.
Romans	2	15	An ira ginawian nagpapakita nga an mga iginsusugo han Balaod nahisusurat ha ira mga kasingkasing. An ira mga konsensya nagpapakita liwat nga matuod ini, tungod kay usahay nasabot hira kon nasupak an ira mga panhunahuna o kon nauyon ba ini ha ira.
Romans	2	16	Sanglit sumala han Maupay nga Sumat nga akon iginwawali, amo ini an mahinanabo hito nga Adlaw, kon an Dyos pinaagi kan Jesu-Cristo, maghukom na han ngatanan nga tinago nga mga panhunahuna han mga tawo.
Romans	2	17	Ano man an mahitungod ha imo? Ikaw nga usa nga Judiyo, nasarig ka han Balaod ngan naparayaw ka han imo Dyos.
Romans	2	18	Maaram ka han karuyag igpabuhat ha imo han Dyos, ngan nahibaro ka tikang han Balaod hin pagpili han matadong:
Romans	2	19	Nagseguro ka nga makatugway ka han mga buta, makalamrag ka hadton mga aada ha kasisidman,
Romans	2	20	makasagdon ka han mga tapang, ngan makatutdo han mga kabataan, kay aada han Balaod an hingpit nga kinaadman ngan kamatuoran.
Romans	2	21	Ikaw nga nagtututdo han iba, kay ano nga diri ka magtutdo han imo kalugaringon? Nagwawali ka nga diri mangawat, kundi mangangawat ka ngay-an?
Romans	2	22	Nasiring ka nga diri tugot an panlibog, kundi manlilibog ka ngay-an? Nadiri ka hin mga kadiyosan, kundi maninikas ka ngay-an hin mga templo?
Romans	2	23	Ikaw nga naparayaw han balaod han Dyos, kundi nagpapakaraot ka ngay-an han Dyos pinaagi hin pagtalapas han iya balaod?
Romans	2	24	Nasiring an Kasuratan, “Tungod ha iyo nga mga Judiyo, an mga Hentil nagpapakaraot han ngaran han Dyos.”
Romans	2	25	May-ada la pulos an seremonyas han pagtori kon gintutuman mo an Balaod; kundi kon gintatalapas mo an Balaod, gabay ka la waray pagtoria.
Romans	2	26	Kon an Hentil nga diri tinuri magtuman han mga sugo han Balaod, diri ba hiya iisipon han Dyos nga sugad hiya hin tinuri?
Romans	2	27	Kundi adton mga Hentil nga nagtutuman han Balaod bisan kon diri hira tinori, maghuhukom ha karat-an niyo nga mga Judiyo, kay gintatalapas niyo an Balaod bisan kon iginsurat ini niyo ngan gintori kamo.
Romans	2	28	Kon baga sidngon, hin-o gud an tinuod nga Judiyo? Hin-o gud an tinuod nga tinori? An tinuod nga Judiyo diri adton Judiyo ha panagway la; an tinuod nga tinori diri adton ha lawas la.
Romans	2	29	Lugod an tunay nga Judiyo amo an Judiyo kanay kasingkasing amo an gintori, ngan buhat ini han Espiritu han Dyos, diri ini kanan sinurat nga Balaod. Ini nga tawo pagdadayawon han Dyos, diri han iya igkasi tawo.
Romans	3	1	Kon sugad, nakakabintaha ba han mga Hentil an mga Judiyo? O may-ada ba pulos an pagkatinori?
Romans	3	2	Damo gud! Siyahan igintapod han Dyos an iya mensahe ngadto han mga Judiyo.
Romans	3	3	Ano man kon diri matinumanon an iba ha ira? Karuyag ba sidngon nga an Dyos diri liwat magmamatinumanon?
Romans	3	4	Diri gud! Kay an Dyos kasasarigan bisan kon buwaon an ngatanan nga mga tawo. Sumala han siring han Kasuratan: “Nga kinahanglan magmatadong ka ha imo mga pulong; ngan makadaog ka kon ikaw igsumbong.”
Romans	3	5	Kundi ano man, kon an aton magraot nga mga buhat makapakita han pagkamatadong han Dyos, ano man an aton masisiring? Nga an Dyos diri matadong kon nagkakastigo hiya ha aton? (Kon baga ha akon la ini nga pagyakan.)
Romans	3	6	Diri! Kon diri pa matadong an Dyos, uunanhon niya hin pakaghukom han kalibutan?
Romans	3	7	Kundi ano man kon pinaagi han akon pagbuwa makapaghimaya ako han kamatuoran han Dyos, kay ano man nga paghuhukman pa ako nga makasasala?
Romans	3	8	Kay ano nga diri magbuhat hin maraot basi gumuwa an maupay? Ngani gintamay ako hin pira nga mga tawo pinaagi han pagsumbongan nira ha akon nga akon daw ini iginyakan! Paghuhukman hira ha karat-an kay amo ito an angay ha ira.
Romans	3	9	Ta, ano man kita nga mga Judiyo, mauruupay ba kita kay han mga Hentil? Diri! Kay iginpakita ko na nga an mga Judiyo ngan an mga Hentil pareho aada ha ilarom han gahom han sala.
Romans	3	10	Sumala han siring han Kasuratan: “Waray tawo nga matadong,
Romans	3	11	waray bisan usa nga nakakasabot, o nangingita han Dyos.
Romans	3	12	Tinmalikod han Dyos an ngatanan nga mga tawo; nakasayop hira ngatanan; waray gud tawo nga nagbubuhat hin maupay, waray bisan usa.
Romans	3	13	Sugad hin binuksan nga lubnganan an ira mga baba; ginagamit nira an ira mga dila hin paglimbong, ngan an lara hin halas natikang han ira mga im-im;
Romans	3	14	puno hin magpintas nga mga panampalas an ira mga pamulong.
Romans	3	15	Madali la hira makasamad ngan makamatay;
Romans	3	16	bisan diin hira kakadto napabilin an kabungkagan ngan kasakitan.
Romans	3	17	Diri hira maaram han dalan han kamurayawan,
Romans	3	18	ngan waray man nira hibaroi an pagkahadlok han Dyos.”
Romans	3	19	Yana maaram kita nga an ngatanan nga aada han Balaod iginpapahinungod hadton mga nag-uukoy ha ilarom han Balaod, basi matapos na an ngatanan nga mga baribad han tawo, ngan madara an bug-os nga kalibutan ha ilarom han paghukom han Dyos.
Romans	3	20	Kay waray tawo nga magmamatadong ha atubangan han Dyos pinaagi hin pagtuman han Balaod. Kay pinaagi han Balaod an tawo nakakasabot nga nakakasala hiya.
Romans	3	21	Kundi yana iginpadayag na an kanan Dyos paagi hin pagmatadong han tawo, ngan waray labot hini in balaod, bisan kon nagpapamatuod hini an Balaod ni Moises ngan an mga manaragna.
Romans	3	22	Gin-iisip nga matadong ha atubangan han Dyos an mga tawo pinaagi han ira pagtoo kan Jesu-Cristo. Ginbubuhat ini han Dyos han ngatanan nga natoo kan Cristo, kay pareho la an mga tawo:
Romans	3	23	nagpakasala an ngatanan nga mga tawo ngan nawad-an hira han himaya han Dyos.
Romans	3	24	Kundi pinaagi han libre nga hatag han grasya han Dyos, iniisip niya hira ngatanan nga matadong, pinaagi kan Cristo Jesus nga nagtatalwas ha ira.
Romans	3	25	Iginhalad hi Cristo han Dyos, basi pinaagi han iya kamatayon, mahimo hiya nga paagi nga mapasaylo an mga sala han mga tawo, pinaagi han ira pagtoo ha iya. Ginbuhat ini han Dyos basi igpakita niya an iya pagkamatadong. Ha una nga panahon mapasayloon an Dyos ngan pinabay-an la an mga tawo han ira mga sala.
Romans	3	26	Kundi yana nga panahon gintatagad na niya an mga sala han mga tawo, ha pagpakita han iya pagkamatadong. Dida hini nagpapakita an Dyos nga hiya ngahaw matadong ngan gin-iisip niya nga matadong an ngatanan nga natuo kan Jesus.
Romans	3	27	Niyan, ano man ngay-an an aton sadang iparayaw? Waray! Ngan ano an rason hini? Tungod ba nga nagtutuman kita han Balaod? Diri, kundi tungod nga natoo kita.
Romans	3	28	Kay sayod kita nga gin-iisip nga matadong ha Dyos an tawo pinaagi la han iya pagtuo ngan diri pinaagi hin pagtuman han Balaod.
Romans	3	29	Ngan an Dyos, Dyos ba la hiya han mga Judiyo? Diri ba hiya Dyos liwat han mga Hentil? Oo, Dyos gihapon hiya.
Romans	3	30	Uusa la an Dyos ngan gin-iisip niya nga matadong an mga Judiyo pinaagi han ira pagtoo, ngan an mga Hentil man pinaagi liwat han ira pagtoo.
Romans	3	31	Karuyag ba sidngon hini nga isinasalikway naton an Balaod tungod hini nga pagtoo? Diri; lugod ginpapadig-on naton an Balaod.
Romans	4	1	Niyan, ano man an masisiring mahitungod kan Abraham nga amay han aton tulin?
Romans	4	2	Kon gin-isip hiya nga matadong han Dyos pinaagi han iya mga buhat, may-ada unta niya sadang iparayaw. Kundi diri hiya makakaparayaw ha atubangan han Dyos.
Romans	4	3	Nasiring an Kasuratan, “Tinmoo han Dyos hi Abraham, ngan tungod han iya pagtoo, gin-isip hiya nga matadong han Dyos.”
Romans	4	4	An suhol han tawo nga nagkakabudlay diri ini hatag ha iya, kundi katungod niya hin pagkarawat.
Romans	4	5	Diri an tawo nga may mga buhat, kundi an tawo nga may pagtoo, nga natoo han Dyos nga nakakapamatadong han nakakasala, ini nga pagtoo niya an kinakarawat han Dyos, ngan gin-iisip hiya nga matadong.
Romans	4	6	Amo ini an karuyag sidngon ni David han iya paghimangraw mahitungod han kalipayan han tawo nga gin-iisip nga matadong han Dyos, labot hin bisan ano nga ginbuhat hito nga tawo:
Romans	4	7	“Palaran hira kanay mga kasaypanan ginpasaylo han Dyos, kanay mga sala iya ginpara!
Romans	4	8	Palaran an tawo kanay mga sala diri na hinunumdoman han Ginoo!”
Romans	4	9	Para ba la ini han mga tinori nga kalipayan nga hinnabihan ni David? Diri! Ira liwat ini han diri mga tinori. Kay nasiring man an Kasuratan, “Tinmoo han Dyos hi Abraham, ngan tungod han iya pagtoo, gin-isip hiya nga matadong han Dyos.”
Romans	4	10	Kakan-o man ini mahinabo? Dida ba han waray pa o han katima na ba pagturia kan Abraham? Han waray pa, diri han katima na.
Romans	4	11	Urhe na an pagtori ha iya, ngan an pagtori ha iya usa nga tigaman hin pagpamatuod nga gin-isip hiya nga matadong han Dyos tungod han iya pagtoo han waray pa hiya pagtotoria. Sanglit hi Abraham amo an espirituhanon nga amay han ngatanan nga natoo han Dyos ngan gin-isip nga matadong bisan kon diri hira mga tinori.
Romans	4	12	Amay liwat hi Abraham han mga tinori, diri la tungod nga mga tinori hira, kundi tungod nga an ira kinabuhi hin pagtoo sugad han kinabuhi ni Abraham nga aton amay han waray pa hiya pagtotoria.
Romans	4	13	An saad han Dyos kan Abraham ngan han iya katulinan nga magtatag-iya hira han kalibutan, ginhimo diri tungod nga nagtuman hi Abraham han Balaod, kundi tungod nga tinmoo hiya, ngan gin-isip hiya nga matadong han Dyos.
Romans	4	14	Kay kon an mga iginsaad han Dyos ihahatag hadton mga nagtutuman han Balaod, waray la kahulogan an pagtoo han tawo, ngan waray la pulos an saad han Dyos.
Romans	4	15	Nagdadara an Balaod han kasina han Dyos; kundi kon waray balaod, waray man liwat pagtalapas han balaod.
Romans	4	16	Sanglit ipinasikad an saad dida ha pagtoo, basi makita nga hatag ini han Dyos ha ngatanan nga mga tulin ni Abraham—diri la hadton mga nagtutuman han Balaod, kundi hadton mga natoo liwat sugad kan Abraham. Kay hi Abraham amo an espirituhanon nga amay naton ngatanan;
Romans	4	17	sumala han siring han Kasuratan, “Ginhimo ko ikaw nga amay hin damo nga mga nasod.” Sanglit may hinungdan an saad ha atubangan han Dyos nga gintuohan ni Abraham—an Dyos nga nagbabanhaw han mga minatay, ngan nagtutuha han ngatanan nga mga butang.
Romans	4	18	Nagtoo ngan naglaom hi Abraham bisan kon waray na niya paglaom, sanglit nahimo hiya nga “amay hin damo nga mga nasod.” Sumala han siring han Kasuratan, “Masusugad hini ka damo an imo katulinan.”
Romans	4	19	Harani na hin gatos an iya panuigon; kundi waray lumuya an iya pagtoo bisan kon lagas na hiya ngan baw-as pa liwat hi Sara nga iya asawa.
Romans	4	20	Waray gud hiya magturaw ngan waray gud hiya magruhaduha han saad han Dyos; kundi naghatag hin kusog an iya pagtoo, ngan gindayaw niya an Dyos.
Romans	4	21	Waray gud hiya magruhaduha nga makakahimo an Dyos han iya iginsaad.
Romans	4	22	Sanglit “hi Abraham gin-isip han Dyos nga matadong hiya” pinaagi hin pagtoo.
Romans	4	23	Ini nga mga pulong, “gin-isip hiya nga matadong,” diri la ini iginsurat para ha iya.
Romans	4	24	Ginsurat liwat ini para ha aton nga pag-iisipon nga matadong, nga natoo ha iya nga nagbanhaw kan Jesus nga aton Ginoo.
Romans	4	25	Tungod han aton mga sala igintubyan hiya basi patayon, ngan ginbanhaw hiya basi isipon kita nga matadong.
Romans	5	1	Yana, tungod nga gin-isip na kita nga matadong sa Dyos pinaagi hin pagtoo, may-ada na naton malinaw nga pakig-usa sa Dyos, pinaagi han aton Ginoo Jesu-Cristo.
Romans	5	2	Gindara kita niya pinaagi hin pagtoo, ngan kinarawat naton an grasya han Dyos nga amo an nahatag hin kinabuhi ha aton yana. Sanglit nalilipay kita ha paglaom nga makakaangbit kita han himaya han Dyos!
Romans	5	3	Ngan nalilipay liwat kita dida han aton mga pag-antos, kay maaram kita nga dida han pag-antos aada an pag-ilob,
Romans	5	4	dida han pag-ilob aada an pagpahimuot han Dyos, ngan dida han pagpahimuot han Dyos aada an paglaom.
Romans	5	5	Diri nakakapaturaw ha aton ini nga paglaom kay ginbubo han Dyos an iya gugma ha aton mga kasingkasing pinaagi han Espiritu Santo nga hatag han Dyos ha aton.
Romans	5	6	Kay han waray pa naton sadang mahimo, nagpakamatay hi Cristo para han mga magpakasasala, ha amo nga panahon nga gintalaan han Dyos.
Romans	5	7	Makuri an pagpakamatay para hin tawo nga matadong. Bangin may umilob pagpakamatay para hin maupay nga tawo.
Romans	5	8	Kundi iginpakita han Dyos an iya dako nga paghigugma ha aton nga dida han magpakasasala pa kita, nagpakamatay hi Cristo para ha aton.
Romans	5	9	Pinaagi han iya kamatayon nagmatadong kita; sanglit tatalwason pa gud kita niya tikang han kapungot han Dyos.
Romans	5	10	Hadto anay mga kaaway kita han Dyos, kundi ginhimo kita niya nga iya mga sangkay pinaagi han kamatayon han iya Anak. Yana nga mga sangkay na kita han Dyos, tatalwason pa gud kita niya pinaagi han kinabuhi ni Cristo!
Romans	5	11	Kundi diri amo la ini; nalilipay kita tungod han ginbuhat han Dyos pinaagi han aton Ginoo Jesu-Cristo nga naghimo na ha aton yana nga mga sangkay han Dyos.
Romans	5	12	Nakasulod ha kalibutan an sala pinaagi hin usa ka tawo, ngan nagdara hin kamatayon an iya sala. Tungod hini an ngatanan nga mga tawo nahiagom han kamatayon, kay nakasala man an ngatanan nga mga tawo.
Romans	5	13	May-ada na sala dinhe ha kalibutan san-o ihatag an Balaod; kundi kon waray balaod, waray man liwat sala.
Romans	5	14	Kundi tikang pa han panahon ni Adan ngada han panahon ni Moises, naghadi na an kamatayon ha ngatanan nga mga tawo, lakip adton waray makasala sugad han nabuhat ni Adan han iya pagtalapas han sugo han Dyos. Ngan hi Adan amo an ladawan han usa nga tawo nga tiarabot,
Romans	5	15	kundi may pagkalainan hira nga duha; kay an pagtalapas ni Adan diri sama han hatag han Dyos. Matuod nga damo an nagkamatay tungod han sala hadto nga usa ka tawo. Kundi labaw pa gud ka dako an grasya han Dyos ngan sugad man an iya hatag ngadto han kadam-an nga mga tawo, pinaagi han grasya han usa ka tawo, hi Jesu-Cristo.
Romans	5	16	Ngan may-ada kalainan an hatag han Dyos ngan han sala han usa ka tawo. Kahuman mabuhat an usa nga sala, inmabot an paghukom han nakasala; kundi kahuman hin pagbuhat hin damo nga mga sala, an hatag han Dyos nakahimo nga magmatadong an tawo nga nakasala.
Romans	5	17	Matuod ito nga pinaagi han sala han usa ka tawo, nagtikang paghadi an kamatayon, tungod hadto nga usa ka tawo. Kundi labaw pa gud ka dako an bunga han ginbuhat han usa nga tawo nga amo hi Jesu-Cristo! Maghahadi pinaagi kan Cristo adton ngatanan nga nakarawat han hura nga grasya han Dyos ngan han hatag han Dyos han iya pagkamatadong.
Romans	5	18	Sanglit sugad nga tungod han usa nga sala nasirotan an ngatanan nga mga tawo; ha amo man nga paagi, tungod han usa nga matadong nga buhat natatalwas an ngatanan nga mga tawo, ngan natatagan hira hin kinabuhi.
Romans	5	19	Ngan sugad nga tungod han pagtalapas hin usa ka tawo nahimo nga makasasala in damo nga mga tawo, sugad man tungod han pagsugot han usa ka tawo, pag-iisipon nga matadong ha Dyos in damo nga mga tawo.
Romans	5	20	Iginhatag an Balaod basi magdugang an kasaypanan; kundi kon hain magdugang an sala, naglabaw pa hin ka dako an grasya han Dyos.
Romans	5	21	Sanglit sugad nga naghadi an sala pinaagi han kamatayon, sugad man naghahadi an grasya han Dyos pinaagi han pagkamatadong, nga nagtutugway ha aton ngadto ha kinabuhi nga dayon pinaagi kan Jesu-Cristo nga aton Ginoo.
Romans	6	1	Ano man ngay-an an aton isisiring? Magpapadayon ba kita hin pagpinakasala basi tumubo ha aton an grasya han Dyos?
Romans	6	2	Diri ini mahihimo! Namatay na kita dida han sala—uunanhon pa naton hin pagpadayon hin pagkabuhi dida han sala?
Romans	6	3	Kay maaram na kamo hini: han pagbunyagi ha aton, nahiusa kita kan Cristo Jesus, nabunyagan kita ngan nahiusa kita han iya kamatayon.
Romans	6	4	Sanglit dida han pagbunyagi ha aton, iginlubong kita upod ha iya ngan inmangbit kita han iya kamatayon, basi sugad nga ginbanhaw hi Cristo pinaagi han mahimayaon nga gahom han Amay, mag-ukoy man liwat kita hin bag-o nga kinabuhi.
Romans	6	5	Kay kon nahiusa kita ha iya ha kamatayon, ha amo man nga paagi, magigin kausa kita ha iya pinaagi han aton pagkabanhaw sugad ha iya.
Romans	6	6	Ngan maaram kita hini: nga an aton daan nga pagkatawo namatay upod kan Cristo dida ha iya kros, basi mabungkag an gahom han makasasala nga kinaiya, ngan diri na kita maoripon han sala.
Romans	6	7	Kay kon napatay an tawo, waray na gahom an sala ha iya.
Romans	6	8	Tungod nga namatay na kita upod kan Cristo, natoo kita nga mabubuhi man liwat kita upod ha iya.
Romans	6	9	Kay sayod kita nga ginbanhaw hi Cristo ngan diri na gud mamamatay—waray na gahom ha iya an kamatayon.
Romans	6	10	Tungod nga namatay na hiya, waray na gahom ha iya an sala; ngan yana nabubuhi hiya dida ha pakig-usa sa Dyos.
Romans	6	11	Ha amo man nga paagi, kinahanglan hunahunaon niyo nga patay na kamo ha sala, kundi buhi dida ha pakigkausa sa Dyos pinaagi kan Cristo Jesus.
Romans	6	12	Kinahanglan diri na maghadi an sala dida ha iyo lawas nga may kamatayon, basi diri na niyo pagtumanon an iyo lawasnon nga mga karuyagon.
Romans	6	13	Ngan kinahanglan diri na niyo itubyan ha sala an bisan ano nga bahin han iyo lawas para hin magraot nga katuyoan. Lugod ihatag sa Dyos an iyo kalugaringon sugad nga mga tawo nga ginbanhaw na, ngan itubyan ha iya an iyo bug-os nga lawas para hin matadong nga katuyoan.
Romans	6	14	Kinahanglan diri na maghadi ha iyo an sala; kay diri na kamo nag-uukoy ha ilarom han Balaod, kundi ha ilarom na han grasya han Dyos.
Romans	6	15	Ta, ano man? Magpipinakasala ba kita, kay diri man ngay-an kita aada ha ilarom han Balaod, kundi aada kita ha ubos han grasya han Dyos? Diri gud mahihimo!
Romans	6	16	Sayod na kamo nga kon napaoripon kamo hin pagsugot hin usa ka tawo, ha tinuod oripon kamo han agaron nga iyo ginsusugot—kon magsugot kamo han sala, oripon kamo han sala nga nabunga hin kamatayon, o kon magsugot kamo han Dyos iniisip kamo nga matadong sa Dyos.
Romans	6	17	Kundi salamat han Dyos! Kay hadto anay mga oripon kamo han sala; kundi yana nagsusugot na kamo hin kinasingkasing han mga kamatuoran nga aada han pagturon-an nga iyo kinarawat.
Romans	6	18	Natalwas na kamo han sala ngan nahimo kamo nga mga oripon han pagkamatadong.
Romans	6	19	(Nagamit ako hin yano nga mga pulong kay mahinay pa kamo makasabot.) Hadto anay igintubyan niyo an iyo bug-os nga kalugaringon sugad hin mga oripon kamo han maglaw-ay ngan magraot nga mga buhat para hin magraot nga katuyoan. Ha amo man nga paagi kinahanglan itubyan na niyo yana hin hingpit an iyo kalugaringon sugad nga mga oripon kamo han pagkamatadong, para hin baraan nga katuyoan.
Romans	6	20	Han mga oripon pa kamo han sala, diri kamo oripon han pagkamatadong.
Romans	6	21	Ano man an nakuha niyo nga balos han pagbinuhat niyo han mga butang nga iyo ikinaaawod na yana? An dadangatan niyo amo an kamatayon!
Romans	6	22	Kundi yana natalwas na kamo han sala ngan mga oripon na kamo han Dyos; an balos amo an iyo bug-os nga kinabuhi nga ginhalad ngadto ha iya, ngan an kataposan amo an kinabuhi nga dayon.
Romans	6	23	Kay an bayad han sala amo an kamatayon, kundi an libre nga hatag han Dyos amo an dayon nga kinabuhi dida ha pakig-usa kan Cristo Jesus nga aton Ginoo.
Romans	7	1	Waray ruhaduha masabot gud kamo kon ano an akon igsisiring, kabugtoan ko, kay maaram man kamo ngatanan hin balaod. Ngan an balaod gintutuman la han mga tawo samtang buhi pa hira.
Romans	7	2	Pananglitan an usa nga inasaw-an nga babaye, sumala han balaod nasasakop hiya han iya bana samtang buhi pa an bana; kundi kon patay na an bana, gawas na hiya hini nga balaod.
Romans	7	3	Sanglit kon makigtampo hiya hin lain nga lalake samtang buhi pa an iya bana, pagngangaranan hiya nga paralibog; kundi kon patay na an iya bana, talwas na hiya han balaod, ngan diri na hiya pagngangaranan nga paralibog kon mangasawa hiya hin lain nga lalake.
Romans	7	4	Amo man liwat ini para ha iyo, kabugtoan ko. Mahitungod hin Balaod namatay liwat kamo, kay bahin man kamo han lawas ni Cristo; ngan yana sakop kamo niya nga ginbanhaw ha mga minatay, basi magmapulsanon kita dida ha pag-alagad han Dyos.
Romans	7	5	Kay han nag-uukoy kita dida han aton lawasnon nga kinaiya, an salaan nga mga karuyagon nga ginpukaw han Balaod amo an tinikangan han magraot nga mga buhat ha aton mga lawas nga nakahatag han kamatayon.
Romans	7	6	Kundi yana talwas na kita han Balaod, kay namatay na kita ha balaod nga hadto anay nakabihag ha aton. Nag-aalagad na kita yana han Dyos, diri ha ubos hin sinurat nga balaod, kundi han bag-o nga kinabuhi pinaagi han Espiritu.
Romans	7	7	Niyan, ano man an aton isisiring? Nga maraot ngay-an an Balaod? Diri! Kundi kon diri tungod han Balaod, diri ako nakilala kon ano an sala. Diri unta ako nasasayod kon ano an pagkaipa kon waray magsiring an Balaod, “Diri ka maipa.”
Romans	7	8	Pinaagi hini nga sugo, an sala nakapukaw ha sulod nakon han ngatanan nga kaipahon. Kay kon bulag ha Balaod, patay an sala.
Romans	7	9	Hadto anay buhi ako nga bulag ha Balaod; kundi han pag-abot hini nga sugo, nabuhi an sala,
Romans	7	10	ngan namatay ako. Ngan an amo ngahaw nga sugo nga nahatag hin kinabuhi nagdara lugod ha akon hin kamatayon.
Romans	7	11	Namay-ada higayon an sala ngan pinaagi hini nga sugo nalimbongan ako ngan ginpatay ako han sala.
Romans	7	12	Sanglit baraan an Balaod ngan baraan, matadong, ngan maupay man liwat an sugo.
Romans	7	13	Karuyag ba sidngon hini nga an maupay amo an nagdara han akon kamatayon? Diri! An sala an nagbuhat hini; pinaagi hin paggamit han maupay gindara nganhi ha akon han sala an kamatayon, basi mahipadayag an matuod nga kinaiya han sala. Sanglit pinaagi han sugo iginpakita nga oraora gud kamaraot an sala.
Romans	7	14	Maaram kita nga espirituhanon an Balaod; kundi tawo ako nga may kamatayon, nga iginbaligya sugad nga oripon han sala.
Romans	7	15	Diri ako nasabot han akon ginbubuhat; kay diri ako nagbubuhat han akon karuyag pagbuhaton, kundi asay ko lugod ginbubuhat an diri ko karuyag.
Romans	7	16	Kon ginbubuhat ko an diri ko karuyag pagbuhaton, nagpapakita ini nga nauyon ako nga matadong an Balaod.
Romans	7	17	Sanglit diri gud ako an nagbubuhat hini nga butang, kundi an sala nga nag-uokoy dinhe ha akon.
Romans	7	18	Maaram ako nga waray maupay nga nag-uokoy dinhe ha akon. Kay bisan kon may tinguha ako hin pagbuhat hin maupay, kundi diri ako nakakahimo.
Romans	7	19	Diri ko ginbubuhat an maupay nga karuyag ko pagbuhaton; asay ko lugod ginbubuhat an maraot nga diri ko karuyag pagbuhaton.
Romans	7	20	Kon ginbubuhat ko an diri ko karuyag pagbuhaton, karuyag sidngon hini nga diri na ako amo an nagbubuhat hini, kundi an sala nga nag-uukoy dinhe ha akon.
Romans	7	21	Sanglit hinsabtan ko ini nga balaod: nga kon karuyag ko magbuhat hin maupay, an maraot la lugod an akon ginpipili.
Romans	7	22	Nalilipay gud ako han balaod han Dyos ha sag-od han akon kasingkasing.
Romans	7	23	Kundi kinikita ko in lain nga balaod nga aanhi ha akon lawas—usa nga balaod nga natipa han balaod nga inuuyonan han akon hunahuna. Tungod hini nag-ooripon ha akon an balaod han sala nga aanhi ha akon lawas.
Romans	7	24	Kamakalolooy ko nga tawo! Hin-o in magtatalwas ha akon tikang hini nga lawas nga nagdadara ha akon ngadto ha kamatayon?
Romans	7	25	Salamat han Dyos, may-ada ko Magtaralwas, hi Jesu-Cristo nga aton Ginoo! Sanglit amo ini an akon kahimtang: nag-aalagad ako han balaod han Dyos pinaagi la han akon hunahuna, kundi nag-aalagad ako han balaod han sala pinaagi han akon lawasnon nga kinaiya.
Romans	8	1	Sanglit yana diri na paghuhukman ha karat-an adton mga nahiusa na kan Cristo Jesus,
Romans	8	2	kay an balaod han Espiritu nga nahatag ha aton hin kinabuhi dida ha pakig-usa kan Cristo Jesus, amo an nagtalwas ha akon han balaod han sala ug kamatayon.
Romans	8	3	An waray mahimo han Balaod tungod han kamaluya han aton kinaiya ginbuhat han Dyos. Ginhukman niya ha karat-an an sala ha aton lawasnon nga kinaiya pinaagi hin pagpadara han iya kalugaringon nga Anak; nga kinmanhi nga may kinaiya nga sugad han kinaiya hin salaan nga tawo, basi pagpuohon an sala.
Romans	8	4	Ginbuhat ini han Dyos basi an matadong nga mga turumanon han Balaod matuman dinhe ha aton nga nabubuhi sumala han Espiritu, diri sumala han lawasnon nga kinaiya.
Romans	8	5	Adton nabubuhi sumala han gintututdo han ira lawasnon nga kinaiya, dayuday naghuhunahuna bahin hin mga butang nga lawasnon, kundi adton nabubuhi sumala han gintututdo han Espiritu, dayuday naghuhunahuna hira bahin han mga butang nga espirituhanon.
Romans	8	6	Adton dayuday naghuhunahuna han mga butang nga lawasnon, an ira sangpotanan amo an kamatayon; kundi adton dayuday naghuhunahuna han mga butang nga espirituhanon, an ira sangpotanan amo an kinabuhi ngan an kamurayaw.
Romans	8	7	Sanglit nagigin kaaway han Dyos an tawo nga lawasnon la an iya panhunahuna; kay diri hiya nasugot han Balaod han Dyos, ngan ha pagkatinuod, diri gud hiya makakahimo hin pagsugot.
Romans	8	8	Diri nakakalipay han Dyos an nagsusugot han ira lawasnon nga kinaiya.
Romans	8	9	Kundi diri na kamo nabubuhi sumala han mando han iyo lawasnon nga kinaiya, kundi han espirituhanon—kon ha tinuod nag-uokoy dida ha iyo an Espiritu han Dyos. Adton waray Espiritu ni Cristo, diri sakop ni Cristo.
Romans	8	10	Kundi kon nag-uukoy hi Cristo dida ha iyo, an Espiritu amo an iyo kinabuhi bisan kon an iyo mga lawas mamatay tungod han sala, kay ginpakamatadong na kamo han Dyos.
Romans	8	11	Kon naguukoy dida ha iyo an Espiritu han Dyos nga nagbanhaw kan Jesus, hiya nga nagbanhaw kan Cristo mahatag hin kinabuhi ha iyo mga lawas nga may kamatayon pinaagi han iya Espiritu nga aada ha iyo.
Romans	8	12	Sanglit, kabugtoan ko, may-ada naton katungdanan nga mabuhi kita diri ha pagsunod han karuyag han aton lawasnon nga kinaiya.
Romans	8	13	Kay kon mabuhi kamo sumala han iyo lawasnon nga kinaiya, mapatay kamo, kundi mabubuhi kamo kon patayon niyo an iyo salaan nga mga binuhatan pinaagi han Espiritu.
Romans	8	14	Mga anak han Dyos an ginmamandoan han Espiritu han Dyos.
Romans	8	15	Kay an Espiritu nga iginhatag han Dyos ha iyo diri mag-ooripon ha iyo ngan diri maghahadlok ha iyo; lugod hihimoon kamo han Espiritu nga mga anak han Dyos, ngan pinaagi han gahom han Espiritu matawag kita han Dyos, “Amay ko!”
Romans	8	16	An Espiritu han Dyos nakikig-usa han aton espiritu hin pagpamatuod nga mga anak kita han Dyos.
Romans	8	17	Kay mga anak man kita niya, makakaangkon kita han mga kaupayan nga iginggahin para han iya mga tawo, ngan makakaangkon man liwat kita upod kan Cristo, han iginggahin han Dyos para ha iya; kay kon naangbit kita han mga pag-antos ni Cristo, maangbit man liwat kita han iya himaya.
Romans	8	18	Gin-isip ko nga an mga gin-aantos naton hini nga panahon diri gud sadang mahitanding han himaya nga ipadadayag ha aton.
Romans	8	19	An ngatanan nga mga binuhat naghuhulat upod in malaomon nga paghingyap nga igpapadayag han Dyos an iya mga anak.
Romans	8	20	Kay ginhukman ha karat-an nga mawaray hinungdan an ngatanan nga mga binuhat, diri ha ira kalugaringon nga karuyag, kundi tungod nga pagbuot ini han Dyos. Kundi nagpabilin an paglaom:
Romans	8	21	nga may adlaw nga matatalwas an mga binuhat ngahaw tikang han ira pagkaoripon hin pagkadunot ngan makakaangbit han mahimayaon nga kagawasan han mga anak han Dyos.
Romans	8	22	Kay maaram kita nga ngada yana nga panahon nag-aaraba hin kasakit an ngatanan nga mga binuhat, sugad hin babaye nga tipag-aranak.
Romans	8	23	Kundi diri an mga binuhat la; pati kita nga kinmarawat na han Espiritu sugad nga syahan han mga hatag han Dyos, nag-aaraba liwat ha aton kalugaringon samtang naghuhulat kita kon san-o kita hihimoa han Dyos nga iya mga anak, ngan kon san-o liwat an aton hingpit nga katalwasan.
Romans	8	24	Kay natalwas kita pinaagi hin paglaom; kundi kon nakita na kita han aton ginlalaoman, diri na ito tinuod nga paglaom. Kay hin-o in naglalaom pa han kinikita na niya?
Romans	8	25	Kundi kon naglalaom kita han diri naton nakikita, nagpapaabot kita hito hin mailobon.
Romans	8	26	Ha amo nga paagi, an Espiritu nabulig liwat ha aton dida han aton kamaluya. Kay diri kita maaram kon uunanhon naton an pag-ampo; kundi an Espiritu ngahaw an nanginginyupo han Dyos para ha aton pinaagi hin mga pangaraba nga makuri ipagawas ha mga pulong.
Romans	8	27	Ngan an Dyos nga nakita han mga kasingkasing han tawo maaram han ginhuhunahuna han Espiritu; kay an Espiritu han Dyos nanginginyupo para han iya mga tawo, ngan sumala han iya kaburut-on.
Romans	8	28	Maaram kita nga ha ngatanan nga mga butang nagbubuhat an Dyos para hin kaupayan ngadto hadton mga nahigugma ha iya; nga gintawag niya sumala han iya tuyo.
Romans	8	29	Ginggahin liwat han Dyos adton mga ginpili na niya nga magin ladawan han iya Anak, basi mahimo nga suhag an iya Anak hin damo nga kabugtoan.
Romans	8	30	Sanglit gintawag han Dyos adton iya mga ginggahin; ngan ginpakamatadong liwat niya adton mga gintawag niya; ngan ginpaangbit liwat niya han iya himaya adton mga ginpakamatadong niya.
Romans	8	31	Ano pa man an aton masisiring mahitungod hini ngatanan? Kon naugop ha aton an Dyos, hin-o pa man in matipa ha aton?
Romans	8	32	Waray ngani niya pugngi an iya kalugaringon nga Anak, kundi iginhalad hiya niya para ha aton ngatanan! Iginhatag ngani niya ha aton an iya Anak—diri ba niya liwat ihahatag ha aton an ngatanan nga mga butang?
Romans	8	33	Hin-o man in masumbong kontra han pinili nga mga tawo han Dyos? An Dyos ngahaw an naghukom nga diri hira salaan!
Romans	8	34	Hin-o man ngay-an an maghuhukom ha ira ha karat-an? Diri hi Cristo Jesus nga namatay, nga ginbanhaw, ngan aadto na ha tuo han Dyos. Nanginginyupo hiya han Dyos para ha aton!
Romans	8	35	Niyan, hin-o man in makakapabulag ha aton tikang han gugma ni Cristo? Makakahimo ba an kagul-anan, o an kakurian, o an pagpakurii, o an kagutom, o an kakablasan, o an kataragman, o an kamatayon?
Romans	8	36	Sumala han siring han Kasuratan: “Tungod ha iyo aada kami ha kataragman hin kamatayon ha bug-os nga adlaw; ginpareho kami hin mga karnero nga irihawon.”
Romans	8	37	Diri, ha butnga hini ngatanan may-ada kita hingpit nga pagdarag-an pinaagi ha iya nga naghigugma ha aton!
Romans	8	38	Kay maaram ako nga waray gud bisan ano nga makakapabulag ha aton han iya gugma: bisan pa an kamatayon o an kinabuhi; bisan pa an mga anghel o an iba nga kagamhanan; bisan pa an panahon yana o an tiarabot;
Romans	8	39	bisan pa an mga kahitas-an o an mga kahiladman—waray gud bisan ano ha ngatanan nga mga binuhat nga makakapabulag ha aton han gugma han Dyos pinaagi kan Cristo Jesus nga aton Ginoo.
Romans	9	1	Nagyayakan ako han kamatuoran; tag-iya ko hi Cristo ngan diri ako nagbubuwa. Saksi ko liwat an akon panhunahuna nga ginlaladngan han Espiritu Santo nga diri gud ako nagbubuwa
Romans	9	2	nga dako gud an akon kabidoan, nga daw diri matapos an kasakit ha akon kasingkasing tungod han akon mga tawo nga akon gud mga kadugo!
Romans	9	3	Tungod han ira kaupayan, minamaupay ko nga pakaraoton ako han Dyos ngan mahimulag ako kan Cristo.
Romans	9	4	Mga pinili hira nga mga tawo han Dyos; ginhimo hira han Dyos nga iya mga anak ngan ginpaangbit han iya himaya; ginhimo niya ha ira an ginsabotan ngan iginhatag ha ira an Balaod; ira an matuod nga pagsingba ngan nakarawat nira an mga saad han Dyos;
Romans	9	5	mga tulin hira han mga patriyarka; ngan tikang han ira tulin natawo hi Cristo. Pagdayawon unta ha kagihaponan an Dyos nga naghahadi han ngatanan! Amen.
Romans	9	6	Diri ako nasiring nga nakawang an saad han Dyos; kay diri ngatanan nga mga tawo han Israel mga pinili han Dyos.
Romans	9	7	Ngan diri liwat an ngatanan nga mga tulin ni Abraham mga anak han Dyos. Nagsiring an Dyos kan Abraham, “Pinaagi kan Isaac mamamay-ada ka mga tulin nga ginsaad ko ha imo.”
Romans	9	8	Karuyag sidngon hini nga diri mga anak han Dyos an mga gin-anak ha natural nga paagi; lugod kinikilala nga matuod nga mga tulin an mga anak nga natawo tungod han saad han Dyos.
Romans	9	9	Kay nahimo an saad han Dyos dida hini nga mga pulong: “Mabalik ako ha igo nga panahon, ngan mag-aanak hin lalake hi Sara.”
Romans	9	10	Ngan diri amo la ini. Kay an duha nga mga anak ni Rebecca uusa la an amay nga amo hi Isaac nga aton ginikanan.
Romans	9	11-12	Kundi basi an pagpili hin usa nga anak magtikang han kanan Dyos kalugaringon nga tuyo, nagsiring an Dyos kan Rebecca, “an magurang mag-aalagad han manghod.” Ginsiring ini niya han waray pa hira katatawo, han waray pa nira nabuhat nga maupay o maraot; sanglit iginpasikad an pagpili han Dyos dida han iya pagtawag, ngan diri dida hin ano man nga ira nabuhat.
Romans	9	13	Sumala han siring han Kasuratan, “Ginhigugma ko hi Jacob, kundi gindumtan ko hi Esau.”
Romans	9	14	Kon sugad, makakasiring ba kita nga diri matadong an Dyos? Diri!
Romans	9	15	Kay nagsiring an Dyos kan Moises, “Malolooy ako hadton buot ko kaluoyan, mapaid ako hadton buot ko pairan.”
Romans	9	16	Sanglit an ngatanan nasandig diri han kinaruruyag o binubuhat han tawo, kundi han kalooy la han Dyos.
Romans	9	17	Kay an Kasuratan nagsiring kan Paraon, “Ginhimo ko ikaw nga hadi basi gamiton ko ikaw hin pagpakita han akon gahom ngan pagpakilala han akon ngaran ha bug-os nga kalibutan.”
Romans	9	18	Sanglit nalolooy an Dyos han iya buot kalooyan, ngan pinapatig-a niya an kasingkasing han buot niya patig-ahon.
Romans	9	19	Niyan mapakiana ha akon in usa ha iyo, “Kon amo man ini, kay ano nga babasolon pa han Dyos in usa ka tawo? Hin-o man ngani in makakalaris han iya kaburot-on?”
Romans	9	20	Kundi hin-o ka man ngay-an, sangkay ko, nga mabaton han Dyos? Diri napakiana an daba han naghimo ha iya, “Kay ano nga ginsugad man nimo hini an paghimo ha akon?”
Romans	9	21	Ha pagkamatuod, may-ada katungod an maghirimo hin daba paggamit han minasa nga lutak sumala han iya karuyag, ngan paghimo tikang hin usa la nga minasa nga lutak hin duha nga daba, an usa para hin talagsaon nga paggamit, ngan an usa para hin inadlaw-adlaw nga paggamit.
Romans	9	22	Ngan amo man liwat an ginbuhat han Dyos. Karuyag niya ipakita an iya kapungot ngan ipakilala an iya gahom. Kundi mapinailobon gud hiya hadton mga tawo nga iya napupungtan, nga angay na unta pukanon.
Romans	9	23	Ngan karuyag liwat niya ipadayag an iya hura nga kaupayan nga ginbubo niya ha aton nga iya nalolooyan, ha aton nga gin-andam niya pagkarawat han iya kaupayan.
Romans	9	24	Kay amo kita an iya tinawag, diri tikang la han mga Judiyo, kundi tikang liwat han mga Hentil.
Romans	9	25	Amo ini an iya siring ha basahan ni Oseas: “An mga tawo nga diri akon, tatawgon ko nga ‘Akon mga tawo.’ An nasod nga waray ko higugmaa, tatawgon ko nga ‘Akon Hinigugma.’
Romans	9	26	Ngan dida hito ngahaw nga dapit nga iginsiring ha ira, ‘Diri kamo akon mga tawo,’ didto tatawgon hira nga mga anak han buhi nga Dyos.”
Romans	9	27	Ngan amo ini an ginpasangyaw ni Isaias mahitungod han Israel: “Bisan kon masugad kadamo han baras han baybayon an mga tawo han Israel, gutiay la ha ira in matatalwas;
Romans	9	28	kay tutumanon dayon han Ginoo an iya paghukom han bug-os nga kalibutan.”
Romans	9	29	Sugad ini han iginsiring hadto ni Isaias, “Kon waray pa kita salini hin mga tulin han Ginoo nga Labi Kamakagarahum, nasusugad kita han Sodoma ug Gomora.”
Romans	9	30	Ano man yana an aton masisiring? Amo ini: nga an mga Hentil nga waray magtinguha nga maisip hira nga matadong sa Dyos, naisip lugod nga matadong pinaagi hin pagtuo;
Romans	9	31	samtang an pinili nga mga tawo nga nagpapangita hin balaod nga makakapaisip ha ira nga matadong sa Dyos, waray lugod nira hiagii.
Romans	9	32	Ngan kay ano? Tungod kay waray hira magsarig han pagtoo, kundi ha ira la mga buhat. Nanhipakdol hira dida han “bato nga hiparakdolan”
Romans	9	33	nga hinnanabihan han Kasuratan: “Kitaa, iginbubutang ko ha Sion in bato nga hipapakdolan hin mga tawo, bato nga magpupukan ha ira. Kundi diri magtuturaw an bisan hin-o nga matoo ha iya.”
Revelation	1	1	Ginsurat dida hini nga basahan an mga nahinabo nga iginpadayag han Dyos kan Jesu-Cristo, basi ipakita man niya ngadto han mga surugoon han Dyos an kinahanglan mahinabo ha diri na maiha nga panahon. Iginpasabot ini ni Cristo kan Juan nga iya surugoon, pinaagi hin pagsugo han iya anghel,
Revelation	1	2	ngan iginsumat ni Juan an ngatanan nga iya hinkit-an. Amo ini an iya sumat mahitungod han mensahe han Dyos ngan han kamatuoran nga iginpadayag ni Jesu-Cristo.
Revelation	1	3	Palaran an magbasa hini nga basahan, ngan adton mamati han mga pulong hini nga mensahe hin panagna ngan magtuman han mga nahisurat dida hini nga basahan! Diri na maiha nga mahinanabo ini nga mga butang.
Revelation	1	4	Tikang kan Juan, ngadto han pito nga mga singbahan didto ha lalawigan han Asia: Maiyo unta an grasya, ngan kalinaw tikang han Dyos—an Dyos han yana, han naglabay, ngan han tiarabot nga panahon—an grasya liwat nga kalinaw tikang han pito nga mga espiritu ha atubangan han iya trono,
Revelation	1	5	ngan tikang kan Jesu-Cristo, an kasasarigan nga saksi, an bugtong nga Anak nga lalake, nga ginbanhaw tikang han mga minatay, ngan amo liwat an punoan han mga kahadian han tuna. Nahigugma hiya ha aton ngan pinaagi han iya kamatayon gintalwas kita han aton mga sala,
Revelation	1	6	ngan ginhimo kita nga usa nga ginhadian hin kapadian basi makag-alagad kita han iya Dyos ngan Amay. Kan Jesu-Cristo an himaya ngan gahom ha kadayonan! Matuman kunta!
Revelation	1	7	Kitaa niyo, maabot hiya ha mga dampog! Makakakita ha iya an ngatanan, lakip adton nagbuno han iya kagiliran. Magmamabidoon an ngatanan nga mga tawo, dinhe ha tuna tungod ha iya. Mahinanabo gud ini! Matuman kunta!
Revelation	1	8	“Ako amo an syahan ngan an kataposan,” nasiring an Ginoo nga Dyos nga Labi Kamakagarahum, nga Dyos yana, han naglabay, ngan han tiarabot.
Revelation	1	9	Ako amo hi Juan nga iyo bugto, ngan ha akon pagkasumurunod kan Cristo, kausa ako niyo dida han pag-antos ug pag-ilob hadton mga sakop han iya Ginhadian. Iginhalin ako nga bihag ngadto ha puro han Patmos tungod kay iginpasangyaw ko an pulong han Dyos ngan an kamatuoran nga iginpadayag ni Jesus.
Revelation	1	10	Dida han adlaw han Ginoo gindara ako han Ginoo nga hinbatian ko in dako nga tingog nga malanoy didi ha akon luyo sugad hin kanan trompeta.
Revelation	1	11	Nagsiring ini nga tingog, “Isurat kon ano an imo hikit-an ngan ipadara an imo ginsurat ngadto han pito nga mga singbahan: ha Efeso, Smirna, Pergamo, Tiatira, Sardia, Filadelfia ug Laodicea.”
Revelation	1	12	Linmingi ako panginano kon hin-o an nakighimangraw ha akon, ngan hinkit-an ko in pito nga bulawan nga mga burutangan hin suga.
Revelation	1	13	Ha butnga hini nga mga burutangan hin suga natindog in usa nga daw tawo pagkit-on nga nakasul-ot hin hilawig nga bado nga naabot ha iya mga tiil ngan may-ada banda nga bulawan nga isinangbod ha iya dughan.
Revelation	1	14	Mabusag an iya buhok sugad hin barahibo hin karnero o sugad hin gapas, ngan an iya mga mata sugad hin nagdidilaab nga kalayo.
Revelation	1	15	Masilaw an iya mga tiil sugad hin tumbaga nga ginpurog ha hudno ngan ginpainggat, ngan an iya tingog sugad hin makusog nga daganas han tubig han busay.
Revelation	1	16	Kinakaptan han iya tuo nga kamot in pito nga mga bitoon, ngan nagawas ha iya baba in espada nga paluyo an katadman. An iya bayhon maranggat sugad han naudtohan nga adlaw.
Revelation	1	17	Han pakakita ko ha iya, nahiraptay ako ha iya tiilan. Kinaptan ako han iya tuo nga kamot ngan nagsiring hiya, “Ayaw kahadlok! Amo ako an syahan ngan an kataposan.
Revelation	1	18	Ako amo an buhi! Namatay ako ngan yana buhi na ako ha kadayonan. Aada ha ubos han akon gahom an kamatayon ngan an kalibutan han mga patay.
Revelation	1	19	Isurat an mga butang nga imo makita, an mga butang nga nahinanabo yana, ngan ha orhe nga mga adlaw.
Revelation	1	20	Aanhi an tinago nga kahulogan han pito nga mga bitoon nga kinakaptan han akon tuo nga kamot, ngan han pito nga mga bulawan nga burutangan hin suga: an pito nga mga bitoon amo an mga anghel han pito nga mga singbahan, ngan an pito nga mga burutangan hin suga amo an pito nga mga singbahan.
Revelation	10	1	Hinkit-an ko liwat in usa pa nga makusog nga anghel nga nalusad tikang ha langit. Napuputos hiya hin dampog, ngan ginlilibotan hin balangaw an iya ulo. An iya bayhon sugad hin adlaw ngan an iya mga bitiis sugad hin mga harigi nga kalayo.
Revelation	10	2	May-ada niya gutiay nga linikid nga basahan nga binuklad ha iya kamot. An iya tuo nga tiil natamak han dagat ngan an iya wala nga tiil natamak han tuna.
Revelation	10	3	Ginmoliat hiya sugad hin pagngurob hin mga liyon. Kahuman niya paggoliat, binmaton an pito nga mga dalugdog pinaagi han ira daguhob.
Revelation	10	4	Han pagyakan nira, tipagsusurat na unta ako, kundi may-ada tingog nga hinbatian tikang ha langit nga nasiring, “Ayaw ipasabot an iginsiring han pito nga mga dalugdog; ayaw isurat!”
Revelation	10	5	Niyan, an anghel nga natukdaw ha dagat ngan ha tuna nagbayaw han iya tuo nga kamot ngadto ha langit
Revelation	10	6	ngan nagsumpa ha ngaran han Dyos nga buhi ha kadayonan, nga naghimo han langit, han tuna, ngan han dagat, ngan han ngatanan nga mga butang nga aada ha ira. Nagsiring an anghel, “Diri nagud maglalangan!
Revelation	10	7	Kundi kon magpatunog na an ikapito nga anghel han iya trompeta, pagtutumanon na han Dyos an iya tinago nga paglarang, sugad nga ginpahibaro niya hadto an iya mga surugoon, an mga manaragna.”
Revelation	10	8	Ngan, an tingog nga akon hinbatian tikang ha langit nagsiring na liwat ha akon, “Kadtoa ngan kuhaa an binuklad nga gutiay nga linikid nga basahan nga kinakaptan han anghel nga natukdaw ha dagat ngan ha tuna.”
Revelation	10	9	Kinmadto ako han anghel ngan naghangyo ako nga ihatag ha akon an gutiay nga linikid nga basahan. Ginsiring ako niya, “Kuhaa ngan kaona; matam-is ini sugad hin dugos dida ha imo baba kundi kon matulon mo na, maaslom na ini.”
Revelation	10	10	Ginkuha ko an gutiay nga linikid nga basahan dida ha iya kamot ngan ginkaon ko. Matam-is ini sugad hin dugos han dida pa la ha akon baba, kundi han pagtunla ko, nagmaaslom didto ha akon tiyan.
Revelation	10	11	Niyan ginsiring ako, “Kinahanglan igpasangyaw mo na liwat an mensahe han Dyos ngadto han mga katawhan, kanasoran, mga pinulongan, ngan mga kahadian.”
Revelation	11	1	Niyan tinagan ako hin isurukol nga kahoy sugad hin tungkod, ngan ginsiring ako, “Pakadto ngan sukla an templo han Dyos, ngan an altar, ngan ihapa adton naniningba ha templo.
Revelation	11	2	Kundi ayaw pagsukla an bungsaran ha gawas han templo, kay ginhatag na ini hira ha mga Hentil nga magpapasipara han Baraan nga Syudad sulod hini nga kuarenta y dos ka bulan.
Revelation	11	3	Ipadadara ko an akon duha nga mga saksi nga magbabado hin sako; ngan igpapasangyaw nira an mensahe han Dyos sulod hito nga mil dos syintos saysenta ka adlaw.”
Revelation	11	4	Ini nga duha nga mga saksi amo an duha nga mga kahoy nga olibo, ngan an duha nga mga suga nga ibinutang ha atubangan han Ginoo han tuna.
Revelation	11	5	Kon may-ada magpasipara hin paghuka ha ira, maguwa in kalayo tikang ha ira mga baba, ngan pupuohon an ira mga kaaway; ngan dida hini nga paagi papatayon adton magpasipara hin paghuka ha ira.
Revelation	11	6	May-ada nira gahom hin pagsada han langit basi diri makauran ha panahon nga magpapasangyaw hira han mensahe han Dyos. May-ada liwat nira gahom hin paghimo nga dugo han mga burabod han tubig; may-ada liwat nira gahom hin pagdara han bisan ano nga peste nganhi ha tuna, hin sugad ka agsob han ira karuyag.
Revelation	11	7	Kahuman nira pagpasangyaw han ira mensahe, an mananap nga naguwa tikang han kahiladman makikig-away ha ira. Pagdadag-on hira niya ngan pamamatayon hira,
Revelation	11	8	ngan an ira patay nga mga lawas magsasarang dida ha dalan han dako nga syudad diin iginraysang ha kros an ira Ginoo. Sodoma o Ehipto an panigamnan nga ngaran hito nga syudad.
Revelation	11	9	Magtatan-aw han ira mga lawas sulod hin tulo ka adlaw ngan tunga an mga tawo tikang han ngatanan nga mga nasod, mga tribo, mga pinulongan, ngan mga katawhan, ngan diri hira matugot nga iglubong hira.
Revelation	11	10	Malilipay an mga tawo ha tuna tungod han pagkamatay hini nga duha. Magsasaurog hira ngan maggigihataghatag hin mga regalo, kay nagdara adto nga duha nga mga manaragna hin damo nga mga pag-antos ha mga tawo.
Revelation	11	11	Katapos hin tulo ka adlaw ngan tunga, inmabot tikang han Dyos an ginhawa nga nahatag hin kinabuhi, ngan sinmulod ini ha ira, ngan nanindog hira. Duro gud an kahadlok hadton mga nagpakakita ha ira.
Revelation	11	12	Niyan hinbatian han duha nga mga manaragna in dako nga tingog tikang ha langit nga nasiring ha ira, “Saka kamo ngadi!” Samtang nagkikita an ira mga kaaway, kinmayab hira ngadto ha langit ha usa nga dampog.
Revelation	11	13	Dida dayon nagkamay-ada makusog nga linog; naruba an ikanapulo ka bahin han syudad ngan pito ka yukot nga mga tawo in nagkamatay. Nagkahadlok hin duro an nanhibilin nga mga tawo ngan gindayaw nira an pagkagamhanan han Dyos han langit.
Revelation	11	14	Tapos na an ikaduha nga makaharadlok, kundi diri maiha maabot na an ikatulo nga makaharadlok.
Revelation	11	15	Niyan nagpatunog han iya trompeta an ikapito nga anghel, ngan nagka may-ada dagko nga mga tingog ha langit nga nasiring, “An gahom hin paghadi han kalibutan iya na yana han aton Ginoo ngan han iya Cristo, ngan maghahadi hiya ha kadayonan!”
Revelation	11	16	Ngan nanhapa nga nagsingba han Dyos an 24 nga mga katigurangan nga nalingkod dida han ira mga trono ha atubangan han Dyos,
Revelation	11	17	nga nasiring, “Ginoo nga Dyos nga Labi Kamakagarahum han yana ngan han naglabay! Nagpapasalamat kami ha imo nga imo ginamit an imo dako nga gahom, ngan nagtikang ka na hin paghadi!
Revelation	11	18	Nagkasisina an mga Hentil, kay inmabot na an panahon han imo kapungot, an panahon hin paghukom han mga patay. Panahon na hin pagbalos han imo mga surugoon, an mga manaragna, ngan han ngatanan nga imo mga tawo, an ngatanan nga may pagtahod ha imo, an dagko ngan sugad man an gudti. Panahon na hin pagpuo hadton mga nagpupuo han tuna!”
Revelation	11	19	Nabuksan an templo han Dyos didto ha langit, ngan hinkit-an didto an Kahon han Ginsaaran. Ngan nagkamay-ada mga kikidlat, mga dinalugdog, mga lilinti, linog ngan uranos hin mga yelo.
Revelation	12	1	Niyan hinkit-an didto ha langit in dako nga orosahon: may-ada usa nga babaye nga nagbabado han adlaw, ngan natamak han bulan, ngan an iya ulo ginkoronahan hin dose nga mga bitoon.
Revelation	12	2	Tipag-aranak na hiya, ngan iginuliat niya an kaul-ol ngan an kasakit han pag-anak.
Revelation	12	3	May-ada lain nga urosahon nga hinkit-an didto ha langit. May dako nga pula nga dragon, nga pito an iya mga ulo ngan napulo an iya mga sungay, ngan may-ada korona an kada ulo.
Revelation	12	4	Gindanas han iya ikog an ikatulo ka bahin han mga bitoon ha langit ngan pinanlabog niya ha tuna. Tinmukdaw hiya ha atubangan han babaye nga tipag-aranak nga andam hin pagkaon han bata kon matawo na.
Revelation	12	5	Ngan nag-anak an babaye hin lalake nga maghahadi hin mahigpit hin duro han ngatanan nga mga nasod. Kundi gin-agaw an bata ngan gindara ngadto han Dyos ngan han iya trono.
Revelation	12	6	Kinmalagiw an babaye ngadto ha kamingawan, ngadto hin dapit nga gin-andam han Dyos para ha iya, diin pagmamangnoan hiya sulod hin usa ka yukot ug duha ka gatos ug saysenta ka adlaw.
Revelation	12	7	Niyan nahinabo in araway didto ha langit. Hi Miguel ngan an iya mga anghel nakig-away han dragon nga upod liwat han iya sakop nga mga anghel inmato,
Revelation	12	8	kundi nadaog an dragon ngan hiya ngan an iya sakop nga mga anghel waray na tugoti hin pag-ukoy didto ha langit; ginpaiwas hira.
Revelation	12	9	Iginlabog ha gawas an duro kadako nga dragon! Amo hiya adton kadaan nga dako nga halas nga ginngaranan nga Yawa, o Satanas, nga amo an naglimbong han bug-os nga kalibutan. Iginhulog hiya ngadto ha tuna upod an ngatanan nga iya sakop nga mga anghel.
Revelation	12	10	Niyan hinbatian ko in dako nga tingog didto ha langit nga nasiring, “Yana inmabot na an katalwasan tikang han Dyos! Yana iginpakita na han Dyos an iya gahom hin ka Hadi! Yana iginpakita na han iya Mesiyas an iya pagkagamhanan! Kay an natindog ha atubangan han Dyos ngan nagsumbong han aton kabugtoan adlaw gab-i ginpaiwas na ha langit.
Revelation	12	11	Nagdaog ha iya an aton kabugtoan pinaagi han dugo han Kordero, ngan pinaagi han kamatuoran nga iginpasangyaw nira; ngan andam hira hin paghalad han ira kinabuhi, ngan pagpakamatay.
Revelation	12	12	Sanglit, pagkalipay kamo, kalangitan, ngan kamo ngatanan nga nag-uokoy didto! Kundi kamakaharadlok para han tuna ngan han dagat! Kay an Yawa linmusad ngada ha iyo, ngan puno hiya hin pagdumot, kay maaram hiya nga gutiay na la an panahon nga nahibibilin para ha iya.”
Revelation	12	13	Han pakasabot han dragon nga iginlabog hiya ha tuna, ginlanat niya an babaye nga nag-anak han bata nga lalake.
Revelation	12	14	Kundi gintagan an babaye hin duha nga pako hin dako nga agila, basi makalupad hiya ngadto han iya dapit ha kamingawan, diin pagmamangnoan hiya sulod hin tulo ka tuig ngan tunga, ngan mahigagawas hiya han pagsulong han dragon.
Revelation	12	15	Ngan tikang han baba han dragon, ibinugwak niya in tubig nga sugad hin baha, basi mahianod an babaye.
Revelation	12	16	Kundi binuligan han tuna an babaye; ginmutak an tuna ngan ginsuyop an tubig nga ibinugwak han dragon.
Revelation	12	17	Nagdumot gud han babaye an dragon ngan nakig-away hiya han ngatanan nga mga katulinan han babaye, adton ngatanan nga nagtuman han mga sugo han Dyos, ngan mga matinumanon han kamatuoran nga igipahayag ni Jesus.
Revelation	12	18	Ngan an dragon tinmukdaw ha baybayon.
Revelation	13	1	Ngan hinkit-an ko in usa nga mapintas nga mananap nga inmutwal ha dagat. May-ada ini napulo nga mga sungay ngan pito nga mga ulo; ha kada sungay may-ada korona, ngan ha kada ulo hini nahisurat in ngaran nga nagpapakaalo han Dyos.
Revelation	13	2	Pariho hin lyupardo an mapintas nga mananap, may mga tiil nga sugad hin kanan uso, ngan baba nga sugad hin kanan liyon. Gintagan han dragon ini nga mapintas nga mananap han iya kalugaringon nga gahom, han iya trono, ngan han iya dako nga pagburut-an.
Revelation	13	3	Usa han mga ulo han mapintas nga mananap daw sugad hin nasamad hin grabe, kundi nag-upay na ini nga kasamdan. Nahipausa an bug-os nga kalibutan, ngan nagsunod hira han mapintas nga mananap.
Revelation	13	4	Nagsingba han dragon an ngatanan nga mga tawo, kay iginhatag niya an iya pagburut-an ngadto han mapintas nga mananap. Nagsingba liwat hira han mapintas nga mananap nga nasiring, “Hin-o ba in masugad han mapintas nga mananap? Hin-o ba in makakaato hini?”
Revelation	13	5	Gintugotan an mapintas nga mananap hin maparayawon nga pagyakan nga nagtatamsak han ngaran han Dyos, ngan tinugotan liwat ini hin pag-angkon hin pagburut-an sulod hin 42 ka bulan.
Revelation	13	6	Nagtikang ini hin pagpanhimaraot han Dyos, han iya ngaran, han dapit nga inuokyan han Dyos, ngan han ngatanan nga nag-uokoy ha langit.
Revelation	13	7	Gintugotan liwat ini hin pakig-away han mga magtinuohon ngan hin pagpirde ha ira, ngan gintagan ini hin pagburut-an han tagsa nga tribo, nasod, pinulongan ngan mga katawhan.
Revelation	13	8	Magsisingba han mapintas nga mananap an ngatanan nga mga tawo nga nag-uukoy dinhe ha tuna, labot han mga tawo kanay mga ngaran nahisurat na han waray pa hihimoa an kalibutan, dida han basahan han mga buhi nga gintatag-iya han Kordero nga ginpatay.
Revelation	13	9	“Sanglit, pamati, kon may-ada niyo mga durunggan!
Revelation	13	10	Bibihagon manta an birihagon, papatayon manta pinaagi hin espada an paratayon pinaagi hin espada. Nagkikinahanglan ini hin pagpailob ngan pagtoo para han mga magtinuohon.”
Revelation	13	11	Niyan hinkit-an ko liwat in lain nga mapintas nga mananap nga ginmuwa tikang ha tuna. May-ada ini duha nga mga sungay nga sugad hin kanan kordero, ngan an tingog hini sugad hin kanan dragon.
Revelation	13	12	Ginggamit hini an dako nga pagburut-an han syahan nga mapintas nga mananap dida ha iya atubangan, ngan ginpirit hini an tuna ngan adton mga nag-uokoy ha tuna hin pagsingba han syahan nga mapintas nga mananap, kanay grabe nga samad nag-upay na.
Revelation	13	13	An ikaduha nga mapintas nga mananap nagpakita hin dagko nga mga milagro. Nagpalusad ini hin kalayo tikang ha langit, ha atubangan han ngatanan nga mga tawo.
Revelation	13	14	Ngan nalimbongan hini an ngatanan nga mga tawo nga nag-uokoy ha tuna pinaagi han mga milagro nga ginbuhat ha atubangan han syahan nga mapitas nga mananap. Pinapaghimo hira han mapintas nga mananap hin ladawan ha pagpasidungog han mapintas nga mananap nga ginsamad han espada, kundi waray mamatay.
Revelation	13	15	Gintugotan an ikaduha nga mapintas nga mananap hin pagginhawa hin kinabuhi ngadto han ladawan han syahan nga mapintas nga mananap, basi makagyakan an ladawan, ngan makahimo hin pamatay hadton mga diri magsisingba hini.
Revelation	13	16	Ginpirit han mapintas nga mananap an ngatanan nga mga tawo, gudti ug dagko, riko ug kablas, oripon ug talwas, nga mahipatikan an ira tuo nga mga kamot o an ira mga agtang.
Revelation	13	17	Waray makakapalit o makakagbaligya labot kon may-ada niya hini nga nahipatik nga ngaran han mapintas nga mananap o han numero nga natindog hini nga ngaran.
Revelation	13	18	Nagkikinahanglan ini hin kinaadman. An may-ada hibaro makakasabot han kahulogan han numero han mapintas nga mananap, tungod kay ini nga numero natindog para hin ngaran hin usa ka tawo. Sais syintos saysenta y sais ini nga numero.
Revelation	14	1	Niyan sinmiplat ako, ngan nakadto an Kordero natindog ha Bukid han Sion. Kaupod niya in syinto kuarenta y kuatro ka yukot nga mga tawo kanay mga agtang nahisurat an ngaran han Kordero ngan an ngaran han iya Amay.
Revelation	14	2	Hinbatian ko in tingog tikang ha langit nga sugad han haganas hin dako nga busay ngan sugad hin dako nga dinaguhob hin dalugdog. An akon hinbatian nga tingog sugad han tunog hin mga arpa.
Revelation	14	3	Naninindog an syinto kuarenta y kuatro ka yukot nga mga tawo ha atubangan han trono, han upat nga mga buhi nga mga binuhat, ngan han mga katigurangan. Nagkanta hira hin bag-o nga kanta nga hira la an maaram.
Revelation	14	4	Ini hira amo an kalalaken-an nga nagpabilin hin ka put-li, kay waray man hira makighilawas hin kababayen-an; mga uray hira. Nasunod hira han Kordero bisan diin hiya kakadto. Ha ngatanan nga katawhan, hira la an gintubos, ngan amo hira an syahan nga iginhalad ngadto han Dyos nga han Kordero.
Revelation	14	5	Waray gud ha ira buwaon nga waray sadang igsususon ha ira.
Revelation	14	6	Niyan hinkit-an ko in lain nga anghel nga hataas an lupad ha panganuron, dara an waray kataposan nga mensahe han Maupay nga Sumat nga iginpapasaysay ngadto han mga katawhan han tuna, ngadto han tagsa nga tribo, pinulongan, ug nasod.
Revelation	14	7	Nagsiring hiya hin dako nga tingog: “Pasidunggi niyo an Dyos ngan dayawa an iya pagkaharangdon! Kay inmabot na an panahon nga maghuhukom hiya han katawhan. Pagsingba kamo ha iya nga naghimo han langit, tuna, dagat, ngan han mga burabod!”
Revelation	14	8	Sinmunod han syahan in ikaduha nga anghel, nga nasiring: “Napukan na hiya! Napukan na an gamhanan nga Babilonia! Pinainom hini niya han iya bino an ngatanan nga katawhan—an mapintas nga bino han iya maghilas nga kalaw-ayan!”
Revelation	14	9	Sinmunod han duha nga nahiuna in ikatulo nga anghel, nga nasiring hin dako nga tingog, “Adton magsingba han mapintas nga mananap ngan han iya ladawan nga mapatikan ha iya agtang o ha iya kamot,
Revelation	14	10	mainom liwat hiya han bino han Dyos, an bino han iya pagdumot nga iya gin-ipis hin waray sakot ngadto han irimnan han iya kapungot! An ngatanan nga magbuhat hini, pagsasakiton ha kalayo ug asufre, ha atubangan han baraan nga mga anghel ngan han Kordero.
Revelation	14	11	An aso hini nga kalayo nga magpapa-antos ha ira mausbok ngan magtitipaigbaw hin waray kataposan. Waray pagpahuway, adlaw gab-i, adton magsingba han mapintas nga mananap ngan han iya ladawan, ngan hadton napatikan an ngaran han mananap.”
Revelation	14	12	Para hadton magtinuohon han Dyos, hadton nagtuman han mga sugo han Dyos, ngan adton mga magtinuohon kan Jesus, nagkikinahanglan ini hin dako nga pag-ilob.
Revelation	14	13	Niyan hinbatian ko in tingog tikang ha langit nga nasiring, “Igsurat ini: Kapalaran nira nga tikang yana nga mapatay tungod hin pag-alagad han Ginoo!” Nabaton an Espiritu, “Tinuod gud ini. Makakapahuway na hira han ira magbug-at nga pagbudlay, kay maupod ha ira an mga balos han ira pagkabudlay.”
Revelation	14	14	Niyan tinman-aw ako ngan hinkit-an ko in mabusag nga dampog, ngan nalingkod ha bawbaw han dampog in usa nga sugad hin tawo pagkit-on, nga may-ada korona nga bulawan ha iya ulo, ngan nakakakapot hin matarom nga garab.
Revelation	14	15	May-ada liwat usa nga anghel nga ginmawas tikang han templo ngan ginmoliat ngadto han nalingkod ha bawbaw han dampog, “Gamita an imo garab ngan pag-ani na, kay inmabot na an igo nga panahon; hinog na an aranihon ha tuna!”
Revelation	14	16	Ngan ginggarab an aranihon ha tuna hadton nalingkod ha bawbaw han dampog.
Revelation	14	17	Niyan hinkit-an ko in lain nga anghel nga ginmawas han templo didto ha langit, ngan may-ada liwat niya matarom nga garab.
Revelation	14	18	Ngan ginmawas tikang ha altar in lain nga anghel nga amo an tinaporan han kalayo. Ginmoliat hiya ngadto han anghel nga may matarom nga garab, “Gamita an imo garab ngan panguhaa an mga ubas tikang han urubasan ha tuna kay hinog na ang mga ubas!”
Revelation	14	19	Sanglit ginggarab han anghel an mga ubas ha tuna, ngan ikinadto han piriihan han makalilisang nga kapungot han Dyos.
Revelation	14	20	Ginpuga an mga ubas didto han piriihan ha gawas han syudad, ngan inmawas in dugo tikang han piriihan nga may usa ka dupa an kahilarom nga mga upat ka gatos ka kilometro an kahilaba.
Revelation	15	1	Niyan hinkit-an ko didto ha langit in lain nga urusahon ngan maka-aramdok nga taran-awon. Nakita ko in pito nga mga anghel nga dara in pito nga mga peste nga amo na ini an kataposan na mga kasakitan, kay amo ini an kataposan na nga pagpahayag han kapungot han Dyos.
Revelation	15	2	Ngan hinkit-an ko in sugad hin dagat nga salaming, nga sinaktan hin kalayo. Hinkit-an ko adton mga tawo nga nakadaog han mapintas nga mananap ngan han iya ladawan, ngan han usa kanay ngaran tinitindogan hin numero. Naninindog hira ha tabi han dagat nga salaming, nga nakakadara hin mga arpa nga iginhatag ha ira han Dyos.
Revelation	15	3	Nagkakaranta hira han karantahon ni Moises nga surugoon han Dyos, ngan han karantahon han Kordero: “Ginoo nga Dyos nga Labi Kamakagarahum hin pagkadako ngan pagkama-aramdok han imo mga buhat! Hadi han kanasoran, hin pagkamatadong ngan pagka-matuod han imo mga paagi!
Revelation	15	4	Hin-o in diri mahahadlok ha imo, O Ginoo? Hin-o in madiri pagpasangyaw han imo pagkagamhanan? Ikaw gud la an baraan. Makanhi ngan magsisingba ha imo an ngatanan nga kanasoran, kay hinkikit-an han ngatanan an imo magtadong nga mga buhat.”
Revelation	15	5	Katapos hini hinkit-an ko nga naabre an templo ha langit diin nakadto ha sulod hini an Tulda han Ginsaaran.
Revelation	15	6	Ginmuwa han templo an pito nga mga anghel nga may pito nga mga peste; nakakasul-ot hira hin malinis ngan mainggat nga lino nga bado, ngan may-ada nira mga banda nga bulawan nga isinasangbod han ira mga dughan.
Revelation	15	7	Niyan gintagan han usa han upat nga buhi nga mga binuhat an pito nga mga anghel, hin pito nga mga surudlan nga bulawan, nga puno han kapungot han Dyos nga buhi ha kadayonan.
Revelation	15	8	Nalukop an templo hin aso nga tikang han himaya ug gahom han Dyos, ngan waray nakakasulod ngadto han templo tubtob han katapos han pito nga mga peste nga dara han pito nga mga anghel.
Revelation	16	1	Niyan hinbatian ko in dako nga tingog nga tikang han templo nga nagsiring ngadto han pito nga mga anghel, “Pakadto kamo ha tuna ngan ihuwad niyo didto an pito nga mga surudlan han kapungot han Dyos!”
Revelation	16	2	Linmakat an syahan nga anghel ngan iginhuwad ngadto ha tuna an sulod han iya surudlan. Nahiagom hin mag-undag ngan magngutngot nga mga hubag adton mga tawo nga napatikan han tigaman han mapintas nga mananap ngan adton mga nagsingba han iya ladawan.
Revelation	16	3	Niyan ginhuwad han ikaduha nga anghel an sulod han iya surudlan ngadto ha dagat. Nahimo an tubig nga sugad han dugo hin patay nga tawo, ngan nagkamatay an ngatanan nga buhi nga binuhat dida ha dagat.
Revelation	16	4	Niyan ginhuwad han ikatulo nga anghel an sulod han iya surudlan ngadto han mga salog ngan mga burabod hin tubig, ngan nahimo nga dugo ini nga mga tubig.
Revelation	16	5	Hinbatian ko an anghel nga tinaporan han katubigan nga nasiring: “Matadong ka ha imo mga paghukom, O Baraan nga Dyos nga amo yana, ngan amo hadto!
Revelation	16	6	Gin-ula han mga tawo an dugo han mga magtinuohon ngan han mga manaragna, ngan ginpainom mo hira hin dugo. Amo ini an angay ha ira!”
Revelation	16	7	Ngan hinbatian ko in tingog nga tikang han altar nga nasiring, “O Ginoo nga Dyos nga Makagarahum han Ngatanan! Matuod ngan matadong gud an imo mga paghukom!”
Revelation	16	8	Niyan ginhuwad han ikaupat nga anghel an sulod han iya surudlan ngadto han adlaw, basi masunog in damo nga mga tawo tungod han makalilisang nga kamapaso.
Revelation	16	9	Nasunog an mga tawo tungod han makalilisang nga kamapaso, ngan ginpanhimaraot nira an ngaran han Dyos nga may pagburut-an hini nga mga peste. Kundi waray hira bumaya han ira mga sala, ngan waray hira magdayaw han iya pagkaharangdon.
Revelation	16	10	Niyan ginhuwad han ikalima nga anghel an sulod han iya surudlan ngadto han trono han mananap. Nalukop hin kasisidman an ginhadian han mapintas nga mananap, ngan ginkagat han mga tawo an ira dila, tungod han ira mabangis nga gin-aantos,
Revelation	16	11	ngan ginpanhimaraot nira an Dyos han langit tungod hini nga mga mag-ul-ol ngan mga hubag. Kundi waray hira bumaya han ira magraot nga mga binuhatan.
Revelation	16	12	Niyan ginhuwad han ikaunom nga anghel an sulod han iya surudlan ngadto han dako nga Salog Eufrates. Hinmubas ini nga salog, basi kaagian han mga hadi nga tikang han sinirangan.
Revelation	16	13	Ngan hinkit-an ko in tulo nga maghugaw nga mga espiritu nga sugad hin mga pakla, nga naguwa tikang han baba han dragon, han baba han mapintas nga mananap, ngan han baba han diri matuod nga manaragna.
Revelation	16	14	Amo ini an mga espiritu han mga yawa nga nagbubuhat hin mga milagro. Napakadto ini nga tulo nga mga espiritu ha mga kahadian han kalibutan basi pagtirokon hira para han araway dida han dako nga adlaw han Dyos nga Labi Kamakagarahum.
Revelation	16	15	“Pamati kamo! Maabot ako sugad hin kawatan! Palaran adton mag-aagma ngan magbabantay han iya panapton, basi diri hiya maglakat nga lubas ngan maalohan ha atubangan han mga tawo!”
Revelation	16	16	Niyan gindara han mga espiritu an kahadian ngadto hin dapit nga ha Hebreo tinatawag nga “Armagedon.”
Revelation	16	17	Niyan ginhuwad han ikapito nga anghel an sulod han iya surudlan ngadto ha kahanginan. Usa nga dako nga tingog hinbatian tikang ha trono didto han templo, nga nasiring, “Nahuman na!”
Revelation	16	18	Nagkikidlat, nagdalugdog, naglilinti, ngan linminog hin makusog. Waray pa gud sugad hini hin kamakusog nga linog han paghimoa han tawo; amo ini an gikukusogi han ngatanan nga linog!
Revelation	16	19	Nagkatulo ka bahin an kabuka han dako nga syudad nga nagun-ob an ngatanan nga mga syudad han ngatanan nga mga nasod. Nahinumdom an Dyos han dako nga Babilonia, ngan ginlugos niya hin pagpainom han bino tikang han iya irimnan—an bino han iya mabangis nga kapungot.
Revelation	16	20	Naanaw an ngatanan nga mga puro, nawara an ngatanan nga kabukiran.
Revelation	16	21	Nagkahuglog tikang ha langit in dagko nga mga yelo nga natimbang hin mga singkuenta ka kilo an kada usa ngada han mga tawo. Ngan ginpanhimaraot han mga tawo an Dyos tungod han peste han dagko nga mga yelo kay makalilisang gud adto nga peste.
Revelation	17	1	Niyan an usa han pito nga mga anghel nga may-ada pito nga mga surudlan dinmaop ha akon ngan nagsiring: “Pakadi, ngan ipakikita ko ha imo kon uunanhon an pagsirot han babaye nga maraot an bantog, nga amo an dako nga syudad nga gintindog hirani hin damo nga mga salog.
Revelation	17	2	Nakighilawas hini nga maraot nga babaye an kahadian han tuna, ngan nagkahuhubog an mga tawo ha kalibutan tungod han pag-inom han bino han iya maghilas nga kalaw-ayan.”
Revelation	17	3	Sinmakob nganhi ha akon an Espiritu, ngan gindara ako han anghel ngadto hin kamingawan. Didto hinkit-an ko in babaye nga nasakay dida hin pula nga mapintas nga mananap nga luob hin mga ngaran nga nagpapanamastamas han Dyos; an mananap may pito nga mga ulo ngan napulo nga mga sungay.
Revelation	17	4	Granate ngan pula an bado han babaye, ngan luob hiya hin bulawan nga mga sabong, mahal nga mga bato, ngan mga perlas. Nakapot hiya hin kupa nga bulawan nga puno hin maglaw-ay ngan maghugaw nga mga butang ngan mga bunga ini han iya maghilas nga kalaw-ayan.
Revelation	17	5	Nahisurat ha iya agtang in ngaran nga may tinago nga kahulogan: “An Bantogan nga Babilonia, iroy han ngatanan nga magraot an dungog nga kababayen-an, ngan han ngatanan nga magngil-ad dinhe ha kalibutan.”
Revelation	17	6	Ngan hinkit-an ko nga an babaye nahubog han dugo han mga magtinumanon han Dyos, ngan han dugo hadton mga pinanmatay tungod kay inmunong hira kan Jesus. Han pakakita ko ha iya dako gud an akon paghipausa.
Revelation	17	7	Nagpakiana ha akon an anghel, “Kay ano nga nahipapausa ka man? Igsusumat ko ha imo an tinago nga kahulogan han babaye ngan han mapintas nga mananap nga sinasakyan niya nga may-ada pito nga mga ulo ngan napulo nga mga sungay.
Revelation	17	8	Hadto anay, buhi ito nga mapintas nga mananap, kundi yana patay na; ha diri maiha maigarawas ito tikang han kahiladman, ngan papatayon ito nga mananap. An mga tawo dinhe ha tuna, kanay mga ngaran waray mahisurat han waray pa hihimoa an kalibutan didto ha basahan han mga buhi, mapapausa hira kon kumita hira hito nga mananap. Buhi ito hadto anay; yana patay na, kundi mapakita liwat.
Revelation	17	9	“Kinahanglan nga may-ada kinaadman nga hibaro hin pakasabot hini nga mga butang. An pito nga mga ulo amo an pito nga mga pungtod nga linilingkoran han babaye. Mahimo liwat nga pito ini nga mga hadi.
Revelation	17	10	Napukan na an lima ha ira, naghahadi pa in usa, ngan waray pa umabot an usa; kon umabot na hiya, kinahanglan maghadi hiya hin madaliay.
Revelation	17	11	An mananap nga buhi hadto anay, kundi patay na, amo adton ikawalo nga hadi nga kaupod han nahiuna nga pito, ngan papatayon liwat hiya.
Revelation	17	12	“An imo hinkit-an nga napulo nga mga sungay amo adton napulo nga mga hadi nga waray pa makatikang hin paghadi, kundi ihahatag ha ira in gahom hin paghadi upod han mananap, sulod hin usa ka oras.
Revelation	17	13	Uusa la an panuyo hini ngatanan nga napulo nga mga hadi, ngan ihahatag nira an ira gahom ngan pagburut-an ngadto han mananap.
Revelation	17	14	Makikig-away hira han Kordero, kundi pagdadag-on hira han Kordero upod han iya mga tinawag, mga pinili, ngan magtinumanon nga mga sumusunod, kay amo hiya an Ginoo han mga ginoo ngan Hadi han mga hadi.”
Revelation	17	15	Nagsiring liwat ha akon an anghel: “An mga tubig nga linilingkoran han babaye nga maraot an bantog amo an mga nasod, mga katawhan, ngan mga pinulongan.
Revelation	17	16	An imo hinkit-an nga napulo nga mga sungay ngan an mapintas nga mananap magdudumot han babaye nga maraot an bantog; kukuhaon nira an ngatanan nga aada ha iya, ngan paglulubasan hiya; ngan kakaonon nira an iya unod ngan papatayon hiya pinaagi hin kalayo.
Revelation	17	17	Kay iginbutang han Dyos dida ha ira mga kasingkasing an kaburut-on hin pagtuman han kanan Dyos panuyo pinaagi hin pagkaurusa hin pagbuhat ngan paghatag ngadto han mananap han ira gahom hin paghadi tubtob nga matuman an mga pulong han Dyos.
Revelation	17	18	“An hinkit-an mo nga babaye amo an bantogan nga syudad nga naghahadi han ngatanan nga kahadian han tuna.”
Revelation	18	1	Kahuman hini, hinkit-an ko in lain nga anghel nga nalusad tikang ha langit. Gamhanan hiya, ngan nalamragan an tuna han iya kaanyag.
Revelation	18	2	Ginmoliat hiya, “Napukan na hiya! Napukan na an bantogan nga Babilonia! Pamabloan na la hiya yana ngan nag-uokoy dida ha iya in mga yawa ngan maghugaw nga mga espiritu ngan an ngatanan nga maghugaw nga makaharadlok nga katamsihan.
Revelation	18	3	Kay an ngatanan nga mga nasod nakainom han iya bino—an maisog nga bino han iya mahilas nga kalaw-ayan. Nakighilawas ha iya an kahadian han tuna, ngan nagriko an mga negosyante han kalibutan tungod han iya pagpasagad hin pagbuhat han maghilas nga kalaw-ayan.”
Revelation	18	4	Ngan hinbatian ko liwat in lain nga tingog tikang ha langit nga nasiring: “Gawas kamo, mga tawo ko! Gawas kamo ha iya! Kinahanglan diri kamo umapi han iya mga sala; Kinahanglan diri kamo umangbit han iya mga sirot!
Revelation	18	5	Kay maabot na ha langit an tambak han ira mga sala, ngan nahinunumdom an Dyos han iya magraot nga mga buhat.
Revelation	18	6	Buhata niyo ha iya an ginbuhat niya ha iyo; balosa niyo hin doble an ginbuhat niya. Pun-a niyo an iya kupa hin irimnon nga mapirupintas pa kay han irimnon nga gin-andam niya para ha iyo.
Revelation	18	7	Paantosa nga bidoa hiya tumbas han kalipayan ngan kahimyangan nga iya ginpahimulosan. Kay nagsiring hiya ha iya kalugaringon: ‘Iini ako nalingkod usa nga rayna! Diri ako balo, waray ako mahibaro hin kabidoan!’
Revelation	18	8	Tungod hini magsusunodsunod hin pag-abot sulod hin usa ka adlaw in mga peste— an sakit, kabidoan, ngan gutom. Ngan pagsusunogon hiya, kay gamhananan Ginoo nga Dyos nga naghuhukom ha iya.”
Revelation	18	9	Magtatangis ngan magngunguyngoy an kahadian han tuna nga nakaangbit han iya maghilas nga kalaw-ayan, kon hikit-an na nira an aso han kalayo nga nakaugtang han syudad.
Revelation	18	10	Pinmahirayo hira kaupay kay nahadlok hira hin pakigsaro han iya mga gin-aantos. Nasiring hira, “Hin kamakaharadlok! Hin kamakalilisang! Ini nga bantogan nga gamhanan nga syudad han Babilonia! Sulod la hin usa ka oras naugtang ka ngan amo ini an sirot ha imo!”
Revelation	18	11	Nagtatangis ngan nagmamasurub-on liwat tungod ha iya an mga negosyante ha tuna kay waray naman napalit han ira mga baligya;
Revelation	18	12	waray na napalit han ira bulawan, salapi, mga mahal nga bato, ngan mga perlas; han ira mga baligya nga lino, mga tela nga granate, sida, ngan eskarlata; han ngatanan nga de klasi nga kahoy ngan an mga hinimo hin marpil ngan mahal nga kahoy, hin tumbaga, puthaw, ug marmol;
Revelation	18	13	han mga kanila, panakot, kamangyan, mira ug insyenso; bino ug lana, harina ug trigo, mga baka ngan mga karnero, mga kabayo ngan mga karuwahe, mga oripon ngan bisan pa ngani an kinabuhi hin tawo.
Revelation	18	14	Nasiring ha iya an mga negosyante: “An ngatanan nga mag-upay nga mga butang nga imo ginhingyap naanaw na ngan an ngatanan nga imo manggad ngan pagkamatahom nagpapas na ngan diri na liwat nimo ini hiaagian!”
Revelation	18	15	An mga negosyante nga nagriko dida hito nga syudad mapahirayo kay nahahadlok hira hin pakigsaro han iya mga gin-aantos. Magtatangis ngan magmamasulob-on hira,
Revelation	18	16	ngan masiring: “Hin kamakaharadlok! Hin kamakalilisang an nahinabo hini nga bantogan nga syudad! Nahi-ara hiya hin pagbado hin lino, granate, ngan eskarlata, ngan hin pagsabong hin mga bulawan, mga alahas ngan mga perlas!
Revelation	18	17	Ngan sulod la hin usa ka oras nawarayan hiya han iya mga manggad!” An ngatanan nga mga kapitan hin mga barko ngan an mga pasahero, an mga tripulante, ngan an ngatanan nga an panginabuhi aada ha dagat nagpahirayo ha iya,
Revelation	18	18	ngan ginmoliat hira han pakakita nira han aso nga tikang han kalayo nga nakaugtang ha iya: “Waray pa gud syudad nga nakatupong ngada yana hini nga bantogan nga syudad!”
Revelation	18	19	Ginsaborakan nira hin tapotapo na ira mga ulo, nagtangis ngan nagmasurob-on hira ngan nagsiring, “Hin kamakaharadlok! Hin kamakalilisang han nahinabo hini nga bantogan nga syudad! Amo hiya an syudad diin nagriko tungod han iya manggad an ngatanan nga may-ada barko nga nabiyahe ha kadagatan! Ngan sulod la hin usa ka oras nawarayan hiya han ngatanan!”
Revelation	18	20	Pagkalipay, langit, kay napuo na hiya! Pagkalipay, mga tawo han Dyos, ngan mga apostoles ngan mga manaragna! Kay ginhukman ha karat-an hiya han Dyos tungod han iya ginbuhat ha iyo!
Revelation	18	21	Niyan may-ada usa nga kusgan nga anghel nga pinmurot hin bato nga sugad kadako hin dako nga gilingan nga bato, ngan iginlabog ngadto ha dagat ngan sumiring, “Sugad hini an makalilisang nga pagkapukan han bantogan nga syudad han Babilonia, ngan diri nagud hiya hikit-an.
Revelation	18	22	Diri na gud hibabatian dida ha imo an tukar han mga arpa, mga plawta, mga trompeta ngan an kanta han mga tawo! Waray nagud hikikit-an dida ha imo nga paratrabaho hin bisan ano nga buruhaton; ngan diri na gud hibabatian an aringasa han gilingan nga bato!
Revelation	18	23	Diri na gud hikikit-an ha imo an kapawa hin suga; diri na gud hibabatian ha imo an mga tingog han karaslon nga babaye ngan lalake. An imo mga negosyante amo an labi kagamhanan ha bug-os nga kalibutan, ngan ginlimbongan mo an ngatanan nga mga katawhan han kalibutan, pinaagi han imo diri matuod nga salamangka!”
Revelation	18	24	Ginsirotan an Babilonia tungod kay nahiagian ha sakob han syudad an dugo han mga manaragna, ngan han mga magtinuohon han Dyos; tinuod, an dugo hadton ngatanan nga pinanmatay dinhe ha tuna.
Revelation	19	1	Kahuman hini hinbatian ko in dako nga tunog nga sugad hin aringasa hin damo nga mga tawo didto ha langit, nga nasiring, “Dayawon an Dyos! Kanan Dyos an katalwasan, an himaya, ngan an gahom!
Revelation	19	2	Matuod ngan matadong an iya mga paghukom! Ginhukman niya ha karat-an an babaye nga maraot an bantog nga nakakadarahig han tuna pinaagi han iya maghilas nga kalaw-ayan. Ginsirotan hiya han Dyos kay iya ginpamatay an iya mga surugoon.”
Revelation	19	3	Ginmoliat na liwat hira, “Dayawon an Dyos! An aso tikang han nagdidilaab nga kalayo nga nakaugtang han bantogan nga syudad nagtitipaigbaw ha kadayonan!”
Revelation	19	4	An baynte kuatro nga mga katigurangan ngan an upat nga buhi nga mga binuhat nanhapa ngan nagsingba han Dyos nga nalingkod dida han trono, ngan nasiring, “Amen! Dayawon an Dyos!”
Revelation	19	5	Ngan tikang han trono hinbatian in tingog, nga nasiring: “Dayawon an aton Dyos, kamo ngatanan nga iya mga surugoon, ngan an ngatanan nga mga tawo, dagko ngan gudti, nga may-ada pagtahod ha iya!”
Revelation	19	6	Ngan hinbatian ko in sugad hin damo nga mga tawo, sugad han haganas hin makusog nga busay, sugad hin mga dinaguhob hin dalugdog. Hinbatian ko hira nga nasiring, “Dayawon an Dyos! Kay Hadi an Ginoo, nga aton Dyos nga Labi Kamakagarahum!
Revelation	19	7	Pagrayhak ngan pagkalipay kita; dayawon ta an iya pagkagamhanan! Kay inmabot na an takna han pagkasal han Kordero, ngan andam na an iya pangarasaw-on.
Revelation	19	8	Gintagan na hiya hin limpyo ngan mainggat nga lino nga bado.” (An mainggat nga bado amo an mag-upay nga binuhatan han mga magtinuohon han Dyos.)
Revelation	19	9	Niyan nagsiring ha akon an anghel, “Igsurat ini: Palaran adton mga gindapit ngadto han kombite han kasal han Kordero.” Ngan iginsumpay pa han anghel, “Amo ini an matuod nga mga pulong han Dyos.”
Revelation	19	10	Hinmapa ako ha iya tiilan hin pagsingba ha iya, kundi nagsiring hiya ha akon, “Ayaw pagbuhata ito! Usa la ako nga imo igkasi surugoon ngan han imo kabugtoan, adton natoo han kamatuoran nga iginpadayag ni Jesus. Pagsingba kamo han Dyos!” Kay an kamatuoran nga ginpadayag ni Jesus amo an nag-aghat han mga manaragna.
Revelation	19	11	Niyan hinkit-an ko nga nabuksan an langit, ngan nakadto in busag nga kabayo. Matinumanon nga Matuod an ngaran han nasakay hini; an iya katadongan amo an naghuhukom ngan nakikig-away.
Revelation	19	12	An iya mga mata sugad hin nagdidilaab nga kalayo, ngan damo an mga korona ha iya ulo. May-ada ngaran nga nahisurat dida ha iya, kundi hiya la an maaram hini nga ngaran.
Revelation	19	13	Luob hin dugo an iya hilawig nga bado. “An Pulong han Dyos” amo an iya ngaran.
Revelation	19	14	Masunod ha iya an mga kasondalohan han langit, nga nakakasakay hin busag nga mga kabayo, ngan nakakabado hin limpyo ngan mabusag nga lino.
Revelation	19	15	Ginmuwa ha iya baba in matarom nga espada, nga amo an iya gagamiton hin pakadaog han mga kanasoran. Maghahadi hiya hin masigpit ha ira, ngan pagpupug-on niya an bino dida han piriihan han makalilisang nga kapungot han Dyos nga Labi Kamakagarahum.
Revelation	19	16	Dida han iya bado nga hilawig ngan dida han iya paa nahisurat an ngaran: “Hadi han mga hadi ngan Ginoo han mga ginoo.”
Revelation	19	17	Ngan hinkit-an ko in anghel nga natukdaw didto han adlaw. Ginmoliat hiya ngadto han ngatanan nga katamsihan nga nagkakalupad ha kahanginan: “Pakadi, ngan pag-urosa kamo para han dako nga kombite han Dyos!
Revelation	19	18	Pakadi, ngan kaon kamo han unod han mga kahadian, mga puno han kasondalohan, ngan mga sondalo, han unod han mga kabayo ngan han mga nasakay ha ira, han unod han ngatanan nga mga tawo, oripon ngan talwas, dagko ngan gudti!”
Revelation	19	19	Ngan hinkit-an ko an mapintas nga mananap ngan an kahadian han tuna, ngan han ira kasondalohan, nga nag-urosa hin pakig-away kontra han nasakay han kabayo ngan han iya kasondalohan.
Revelation	19	20	Ginpriso an mapintas nga mananap upod an diri matuod nga manaragna nga nagbuhat hin mga milagro ha atubangan han mananap. (Pinaagi hini mga milagro, ginlipat niya adton may-ada tigaman han mapintas nga mananap ngan adton nagsingba han ladawan han mananap.) Iginlabog nga buhi an mapintas nga mananap ngan an diri matuod nga manaragna ngadto han linaw hin kalayo nga naglalaga hin asufre.
Revelation	19	21	An ira kasondalohan pinanmatay pinaagi han espada nga naguwa han baba han usa nga nasakay han kabayo, ngan an ngatanan nga katamsihan nagpatakas hin pagkaon han ira mga unod.
Revelation	2	1	“Isurat ini ngadto han anghel han singbahan ha Efeso: “Amo ini an tugon tikang ha iya nga nakapot han pito nga mga bitoon ha iya tuo nga kamot, ngan naglalakat ha butnga han pito nga mga bulawan nga burutangan hin suga.
Revelation	2	2	Maaram ako han imo ginbuhat; maaram ako han pagkamakuri han imo pagkabudlay, ngan han imo kamailobon. Maaram ako nga nadiri ka han mga magraot nga tawo, ngan imo ginsarihan adton mga napaka apostol, ngan imo hinsabutan nga mga buwaon ngay-an hira.
Revelation	2	3	Mailobon ka, nag-aantos ka hin mga kakurian tungod ha akon, ngan waray ka palupig.
Revelation	2	4	Kundi iini an akon dinidirian ha imo: diri ka na yana nahigugma ha akon sugad han syahan mo nga paghigugma ha akon.
Revelation	2	5	Pamalandong daw kon ano kahitaas an imo nahulogan! Bayai an imo mga sala ngan balika an imo mga ginbuhat hadto. Kon diri mo bayaan an imo mga sala, mapakada ako ha imo ngan kukuhaon ko an imo burutangan hin suga ha iya hinmumutangan.
Revelation	2	6	Kundi iini liwat in maupay dida ha imo: gindumtan mo an mga ginbuhat han mga Nicolaitano, sugad han akon pagdumot han ira ginbuhat.
Revelation	2	7	“Sanglit kon may-ada ka durunggan, pamati han igsisiring han Espiritu ngadto han mga singbahan! “Adton makakapot han pagdarag-an ihahatag ko an katungod hin pagkaon han bunga han kahoy han kinabuhi nga gintanom didto han Tanaman han Dyos.
Revelation	2	8	“Isurat ini ngadto han anghel han singbahan ha Smirna: “Amo ini an tugon tikang ha iya nga amo an syahan ngan an kataposan, nga namatay ngan nabuhi liwat.
Revelation	2	9	Maaram ako han imo mga kasamokan; maaram ako nga kablas ka, kundi ha pagkatinuod, riko ka! Maaram ako han mga magraot nga butang nga iginbutang-butang ha imo hadton mga tawo nga napaka Judiyo; kan Satanas ini hugpo hira.
Revelation	2	10	Ayaw kahadlok han bisan ano nga imo pag-aantoson. Pamati! Pagsasarihan ka han Yawa pinaagi hin pagpriso ha imo, ngan mag-aantos ka sulod hin napulo ka adlaw. Sarig ha akon bisan kon unongan mo han imo kinabuhi, nga ihahatag ko ha imo an upa han pagdarag-an nga amo an kinabuhi.
Revelation	2	11	“Kon may-ada ka durunggan, pamati han igsisiring han Espiritu ngadto han mga singbahan! “Adton makakapot han pagdarag-an diri na mahiaagom han ikaduha nga kamatayon.
Revelation	2	12	“Isurat ini ngadto han anghel han singbahan ha Pergamo: “Amo ini an tugon tikang ha iya nga may-ada matarom nga espada nga paluyo an katadman.
Revelation	2	13	Maaram ako kon diin ka pag-uokoy; aadto ka han dapit nga hinmumutangan han trono ni Satanas. Inmunong ka ha akon ngan waray mo bayai an imo pagtoo ha akon, bisan ha panahon han pagpataya kan Antipas, an akon matapod nga saksi, didto han inuokyan ni Satanas.
Revelation	2	14	Kundi may-ada ko dinidirian ha imo: may-ada dida ha imo nagsusunod han pagturon-an ni Balaam nga nagtutdo kan Balak hin pagdara han mga tawo han Israel ngadto hin pagbuhat hin sala, pinaagi hin pagpakaon hadton mga iginhalad ngadto han mga diyosdiyos, ngan pinaagi hin pagbuhat hin mga kalaw-ayan ha lawas.
Revelation	2	15	May-ada pipira liwat dida ha imo nga nagsusunod han pagturon-an han mga Nicolaitano.
Revelation	2	16	Sanglit, bayai na yana an imo mga sala! Kon diri ka bumaya, ha gilayon mapakada ako ha imo ngan makikig-away ako ha ira nga magamit ako han espada nga naguwa ha akon baba.
Revelation	2	17	“Kon may-ada ka durunggan, pamati han igsisiring han Espiritu ngadto han mga singbahan! “Adton makakapot han pagdarag-an ihahatag ko an tinago nga mana. Ihahatag ko liwat an busag nga bato diin isinurat in bag-o nga ngaran nga waray maaram labot han makarawat hini.
Revelation	2	18	“Isurat ini ngadto han anghel han singbahan ha Tiatira: “Amo ini an tugon tikang han Anak han Dyos, kanay mga mata nagdidingga sugad hin kalayo, kanay mga tiil masinaw sugad hin ginpainggat nga tumbaga.
Revelation	2	19	Maaram ako han imo ginbubuhat. Maaram ako han imo gugma, han imo pagtapod, han imo pag-alagad, nga han imo pag-ilob. Maaram ako nga labaw pa an imo pagpinangusog yana kay ha una nga panahon.
Revelation	2	20	Kundi amo ini an dinidirian ko ha imo: pinasagdan mo la ito nga babaye, hi Jezebel, nga napaka surugoon han Dyos. Gintutdoan niya an akon mga surugoon hin pagbuhat hin mga maghilas nga kalaw-ayan ha lawas ngan hin pagkaon hadton mga iginhalad ngadto han mga diyosdiyos.
Revelation	2	21	Tinagan ko hiya hin panahon hin pagbasol han iya mga sala, kundi diri niya karuyag bumaya han maraot niya nga buhat.
Revelation	2	22	Sanglit, ipupusdak ko ha higdaan hiya ngan adton mga nakighilawas ha iya diin pakukurian ko hira hin makalilisang nga mga pag-antos. Tutumanon ko ini yana, labot kon magbasol hira han mga magraot ngan mga butang nga ira ginbuhat ha iya.
Revelation	2	23	Papatayon ko liwat adton mga sumusunod ha iya, ngan an ngatanan nga mga singbahan makakasabot nga amo ako an nakakatugkad han mga panhunahuna nga mga ungara han tagsatagsa nga tawo. Babaloson ko an kada usa ha iyo sumala han iya nabuhat.
Revelation	2	24	“Kundi an iba ha iyo dida ha Tiatira waray magsunod hini nga mga magraot nga pagturon-an; waray niyo hibaroi an sinisiring han iba nga ‘makuri matugkad nga mga tinago ni Satanas.’ Nasiring ako ha imo nga diri ko na dudugangan an imo yana ginpapas-an.
Revelation	2	25	Kundi kapti hin maupay an aada na ha imo, tubtob han akon pag-abot.
Revelation	2	26-28	Adton makakapot han pagdarag-an ngan magpadayon hin pagtuman han akon karuyag igpabuhat tubtob ha kataposan, ihahatag ko ha ira an amo ngahaw nga kagamhanan nga akon nakarawat tikang han akon Amay: ihahatag ko ha ira an gahom hin paghadi han mga nasod. Maghahadi hira hin masigpit gayod, ngan dudugmokon nira sugad hin pagbuong hin mga daba. Ihahatag ko ha ira an bitoon ha kaagahon.
Revelation	2	29	“Kon may-ada ka durunggan, pamati han igsisiring han Espiritu ngadto han mga singbahan!
Revelation	20	1	Niyan hinkit-an ko in usa nga anghel nga nalusad tikang ha langit nga nakakakapot han yawi han kaniladman ngan hin mabug-at nga kadena.
Revelation	20	2	Gindakop niya an dragon, adton kadaan nga dako nga halas nga amo an Yawa, o Satanas, ngan ginkadenahan hiya sulod hin usa ka yukot ka tuig.
Revelation	20	3	Iginlabog hiya han anghel ngadto han kahiladman, gintrangkahan ngan ginsilyohan ini, basi diri na gud hiya makaglimbong han mga nasod, tubtob nga matapos an usa ka yukot ka tuig. Kahuman, bubuhian hiya hin madaliay.
Revelation	20	4	Niyan hinkit-an ko in mga trono, ngan adton mga nalingkod hini nga mga trono tinagan hin gahom hin paghukom. Hinkit-an ko liwat an mga kalag hadton mga pinanmatay tungod nga iginpasangyaw nira an kamatuoran nga ginpadayag ni Jesus ngan an pulong han Dyos. Waray ini hira magsingba han mapintas nga mananap, o han ladawan hini, o kumarawat han tigaman han mapintas nga mananap ha ira mga agtang o mga kamot. Nagkababanhaw hira ngan naghadi upod kan Cristo sulod hin usa ka yukot ka tuig.
Revelation	20	5	(An iba han mga minatay waray mabanhaw tubtob han katapos han usa ka yukot ka tuig.) Amo ini an syahan nga pagkabanhaw.
Revelation	20	6	Malipayon ngan palaran gud adton nahiupod dida hini nga syahan nga pagkabanhaw. Waray na gahom ha ira an ikaduha nga kamatayon; mahihimo hira nga kapadian han Dyos ngan ni Cristo, ngan maghahadi hira upod ha iya sulod hin usa ka yukot ka tuig.
Revelation	20	7	Kahuman han usa ka yukot ka tuig, bubuhian hi Satanas tikang han iya prisohan,
Revelation	20	8	ngan magawas hiya hin paglimbong ha mga nasod nga nagsasarang ha bug-os nga kalibutan, nga amo hira Gog ug Magog. Paguusahon hira hin pagdara ni Satanas ngadto ha pag-awayan, ngan sugad hira ka damo han kabadsan ha baybayon.
Revelation	20	9	Ginlukop nira an bug-os nga tuna ngan gin-alirongan nira an mga kampo han mga magtinuohon han Dyos ngan an syudad nga iya hinigugma. Kundi may-ada kalayo nga linmusad tikang ha langit ngan gin-ugtang hira.
Revelation	20	10	Ngan an Yawa nga naglimbong ha ira iginlabog ngadto han linaw han kalayo ug asufre, diin iginlabog na an mapintas nga mananap ngan an diri matuod nga manaragna, ngan pagsasakiton hira didto adlaw gab-i dayon nga mga katuigan.
Revelation	20	11	Ngan hinkit-an ko in dako ngan mabusag nga trono ngan an nalingkod dida han trono. Pinmahirayo an tuna ug an langit ha iya atubangan, ngan waray na hira hikit-i.
Revelation	20	12	Ngan hinkit-an ko an mga minatay, dagko ngan gudti, nga nanunukdaw ha atubangan han trono. Ginbuksan in mga basahan nga ginbuksan liwat in usa nga basahan, nga amo an basahan han mga buhi. An mga minatay ginhukman sumala han ira mga ginbuhat nga nahisurat dida han mga basahan.
Revelation	20	13	Niyan igintubyan han dagat, han kamatayon, ngan han gin-uokyan han mga minatay an mga minatay nga nakada ha ira. Ngan ginhukman an ngatanan sumala han ira mga binuhatan.
Revelation	20	14	Ngan iginlabog an kamatayon ngan an gin-uokyan han mga minatay ngadto han linaw han kalayo. (Ini nga linaw han kalayo amo ini an ikaduha nga kamatayon.)
Revelation	20	15	An ngatanan nga waray mahisurat an ira ngaran dida han basahan han mga buhi iginlabog ngadto han linaw han kalayo.
Revelation	21	1	Ngan hinkit-an ko in bag-o nga langit ngan bag-o nga tuna. An syahan nga langit ngan an syahan nga tuna nawara, ngan naanaw an dagat.
Revelation	21	2	Hinkit-an ko an Baraan nga Syudad, an bag-o nga Jerusalem, nakunsad ha langit tikang sa Dyos, andam sugad hin karaslon nga babaye, binistihan ngan andam na gud hin pagtapo han iya bana.
Revelation	21	3	Hinbatian ko in dako nga tingog tikang han trono, “Yana, an Dyos mag-uokoy dinhe han mga tawo. Mag-uokoy hiya upod ha ira ngan mahihimo hira nga iya mga tawo. An Dyos ngahaw maaada ha ira ngan Dyos hira nira.
Revelation	21	4	Papahiron niya an ngatanan nga mga luha ha ira mga mata. Waray na kamatayon, waray na kasubo, pagtangis, o kabidoan. Naanaw na an daan nga mga butang.”
Revelation	21	5	Niyan nagsiring an nalingkod ha trono, “Ngan yana babag-ohon ko an ngatanan!” Ngan nagsiring pa hiya ha akon, “Igsurat ini, tungod kay matuod ngan katataporan ini nga mga pulong.”
Revelation	21	6	Ngan nagsiring hiya, “Nahuman na! Amo ako an syahan ngan an orhe an tinikangan ngan an katapusan. Ha iya nga inuuhaw, ihahatag ko an katungod hin pakainom tikang han burabod han tubig han kinabuhi hin diri hiya mabayad.
Revelation	21	7	Adton makakapot han pagdarag-an makarawat hini ha akon. Ako an iya Dyos ngan hiya an akon anak.
Revelation	21	8	Kundi adton mga magtalaw, mga maglingo, mga makimalaw-ay, mga parapamatay, mga maghilas, mga salamangkero, mga nagsisingba hin mga diyosdiyos, ngan an mga buwaon—an dapit nga angay ha ira amo an linaw nga naglalaga hin kalayo ug asufre, nga amo an ikaduha nga kamatayon.”
Revelation	21	9	Usa han pito nga mga anghel nga may pito nga mga surudlan nga puno han pito nga katapusan nga mga peste, dinmaop ha akon ngan nagsiring, “Pakadi, ngan ipakikita ko ha imo an karaslon nga babaye, nga asawa han Kordero.”
Revelation	21	10	Ginbut-an ako han Espiritu, ngan gindara ako han anghel ngadto ha pungkay hin hitaas hin duro nga bukid. Iginpakita niya ha akon an Jerusalem, an Baraan nga Syudad nga nakunsad ha langit tikang sa Dyos,
Revelation	21	11	nga nasilaw han himaya han Dyos. Naranggat an syudad sugad hin mahal nga bato nga haspe, matin-aw sugad hin kristal.
Revelation	21	12	May-ada ito hitaas ngan madakmol nga pader, nga may-ada dose nga mga ganghaan, ngan an tagsa nga ganghaan may-ada tinaporan nga anghel. Dida han mga ganghaan nahisurat an mga ngaran han dose nga mga tribo han Israel.
Revelation	21	13	Ha kada bayhon may-ada tulo nga ganghaan: tulo ha sinirangan tulo ha salatan, tulo ha amihan, ngan tulo ha katundan.
Revelation	21	14	An pader han syudad natindog ha bawbaw hin dose nga mga patukoranan nga bato, diin nahisurat an dose nga ngaran han mga apostoles han Kordero.
Revelation	21	15	An anghel nga nagyakan ha akon may-ada bulawan nga isurukol nga kahoy, nga ginagamit hin pagsukol han syudad, han iya mga ganghaan ngan han iya mga pader.
Revelation	21	16	Kwadrado gud an syudad, kay an iya kahiluag amo man an kahilaba. Ginsukol han anghel an syudad han iya isurukol: duha ka yukot ug upat ka gatos ka kilometro an kahilaba, an kahiluag, ngan an kahitaas.
Revelation	21	17	Ginsukol liwat han anghel an pader, ngan duha ka gatos ug napulog-unom ka pye an kahitaas, sumala han isurukol nga ginggamit niya.
Revelation	21	18	Haspe an mga bato han pader, ngan an syudad hinimo hin puraw gud nga bulawan ngan matin-aw sugad hin salaming.
Revelation	21	19	An patukoranan nga mga bato han pader inadurnohan han magkadirudilain nga mahal nga mga bato. Haspe an syahan nga patukoran, sapiro an ikaduha, agata an ikatulo, esmeralda an ikaupat,
Revelation	21	20	unise an ikalima, kornalina an ika-unom, krisulito an ikapito, birilo an ikawalo, tupasyo an ikasiyam, krisopraso an ikanapulo, hasinto an ika-onse, ngan amatista an ikadose.
Revelation	21	21	An dose nga mga ganghaan hinimo hin perlas, an tagsa nga ganghaan hinimo hin usa nga unay nga perlas. Puraw gud nga bulawan an kalsada han syudad ngan masilhag sugad hin salaming.
Revelation	21	22	Waray ako hinkit-an nga templo ha sakob han syudad kay an Templo amo an Ginoo nga Dyos nga Labi Kamakagarahum ngan an Kordero.
Revelation	21	23	An syudad waray pagkinahanglan han adlaw o han bulan nga makapawa ha iya, tungod kay an himaya han Dyos amo an nahatag hin kapawa ngan an Kordero amo an suga.
Revelation	21	24	An mga tawo han kalibutan maglalakat dida han iya kapawa, ngan an kahadian han tuna magdadara han ira mga manggad ngada ha iya.
Revelation	21	25	An mga ganghaan han syudad bukas ha bug-os nga adlaw; diri gud magsasada tungod kay waray na gab-i didto.
Revelation	21	26	An bantog ngan an manggad han mga nasod pagdadad-on ngadto han syudad.
Revelation	21	27	Kundi diri makakasulod han syudad an diri putli ngan adton magbuhat hin maka-aalo nga mga butang, ngan adton mga buwaon. Adton mga tawo kanay ngaran nahisurat dida han kanan Kordero basahan han mga buhi amo la an makakasulod han syudad.
Revelation	22	1	Ginpakita ha akon han anghel an salog han tubig han kinabuhi, matin-aw sugad hin salaming, ngan natikang ha trono han Dyos ngan han Kordero,
Revelation	22	2	ngan naawas ha butnga han kalsada han syudad. Ha kada ligid han salog nakada an kahoy han kinabuhi, nga nabunga makakadose ikinatuig, makakausa kada bulan; ngan an iya mga dahon tambal para han mga nasod.
Revelation	22	3	Waray hiaagian ha sakob han syudad in bisan ano nga pinanhihimaraot han Dyos. An trono han Dyos ngan han Kordero aada ha sakob han syudad ngan an iya mga surugoon magsisingba ha iya.
Revelation	22	4	Igkakaasdang hira ha ira, ngan an iya ngaran ipapatik ha ira mga agtang.
Revelation	22	5	Waray na gab-i, ngan diri na hira mag-kikinahanglan hin mga suga o han kalamrag han adlaw, kay an Ginoo nga Dyos amo an ira kapawa, ngan maghahadi hira ha kadayonan.
Revelation	22	6	Niyan nagsiring ha akon an anghel, “Ini nga mga pulong matuod ngan katataporan. Ngan an Ginoo nga Dyos nga nahatag han iya Espiritu ngadto han mga manaragna, nagpadara han iya anghel hin pagpasabot han iya mga surogoon kon ano in mahinanabo ha diri maiha nga panahon.”
Revelation	22	7	“Pamati!” nasiring hi Jesus, “Maabot ako dayon! Palaran adton mga magsusugot han mga pulong han mga tiarabot nga mga butang dida hini nga basahan!”.
Revelation	22	8	Ako, hi Juan, nakabati ngan nakakita, hini ngatanan nga mga butang. Kahuman ko la pakabati ngan pakakita hini ngatanan, hinmapa ako ha tiilan han anghel nga nagpakita ha akon hini nga mga butang. Naipagsiringba na ako ha iya,
Revelation	22	9	lugaring ginsiring ako niya, “Ayaw pagbuhata ito! Usa la ako nga igkasi surugoon nimo ngan han imo mga kabugtoan, an mga manaragna, ngan an ngatanan nga nagsusugot han mga pulong dida hini nga basahan. Pagsingba han Dyos!”
Revelation	22	10	Ngan nagsiring hiya ha akon, “Inin mga pulong mahitungod han tiarabot nga mga butang kinahanglan ipadayag nimo kay hirani na an takna nga mahinanabo ini.
Revelation	22	11	Adton mga maraot in buhat, kinahanglan magpadayon hin kamaraot; adton mahugaw an buhat, kinahanglan magpadayon hin kamahugaw; adton maupay in buhat, kinahanglan magpadayon hin kama-upay; ngan adton santos in kinabuhi, magpadayon hin kasantos.”
Revelation	22	12	“Pamati!” nasiring hi Jesus. “Maabot ako dayon! Dadad-on ko an mga balos nga akon ihahatag ha kada tagsa sumala han iya ginbuhat.
Revelation	22	13	Amo ako an syahan ngan an orhe, an tinikangan ngan an katapusan.”
Revelation	22	14	Palaran adton maglimpyo han ira higlawig nga mga bado, basi may-ada nira katungod hin pagkaon han bunga tikang han kahoy han kinabuhi, ngan hin pagsulod han syudad.
Revelation	22	15	Kundi ha gawas ha syudad aadto an mga nagbubuhat hin maghilas nga kalaw-ayan ngan adton mga diwatero, adton mga maglaw-ay, mga parapamatay, adton nagsisingba hin mga diyosdiyos, ngan adton mga buwaon ha pulong ngan ha buhat.
Revelation	22	16	“Ako, hi Jesus, nagpadara han akon anghel hin pagpasangyaw hini nga mga butang ngadto ha iya dida ha mga singbahan. Tulin ako han panimalay ni David; ako amo an mapawa nga bitoon ha kaagahon.”
Revelation	22	17	Masiring an Espiritu ngan an karaslon nga babaye, “Pakadi!” An ngatanan nga makabati hini kinahanglan nga magsiring liwat, “Pakadi!” Pakadi, an bisan hin-o nga inuuhaw; karawta, sugad nga hatag, an tubig han kinabuhi, an bisan hin-o nga naruruyag hini.
Revelation	22	18	Ako, hi Juan, nagpapahimangno han tagsatagsa ha iyo nga makakabati han panagna nga mga pulong dida hini nga basahan: kon may-ada ha iyo magdugang hin bisan ano hini nga mga pulong, dudugangan liwat han Dyos an iya sirot han mga peste nga ginsumat dida hini nga basahan.
Revelation	22	19	Kon may-ada mag-iban han panagna nga mga pulong hini nga basahan, kukuhaon liwat han Dyos ha iya an iya bahin han bunga han kahoy han kinabuhi, ngan han Baraan nga Syudad, nga iginsusumat dinhe hini nga basahan.
Revelation	22	20	Adton nahatag han iya madig-on nga pagpamatuod hini ngatanan nasiring, “Tinuod gud man! Maabot ako dayon!” Matuman kunta. Pakanhi, Ginoo Jesus!
Revelation	22	21	Maada unta ha tagsatagsa ha iyo an grasya han Ginoo Jesus.
Revelation	3	1	“Isurat ini ngadto han anghel han singbahan ha Sardis: “Amo ini an tugon tikang ha iya nga may-ada pito nga espiritu han Dyos ngan pito nga mga bitoon. Maaram ako han imo ginbubuhat. Maaram ako nga nahibantog ka nga buhi ka bisan kon ha pagkatinuod patay ka na!
Revelation	3	2	Sanglit panmuhaypuhay ngan pakusga an nahibibilin pa dida ha imo, basi diri mahinayon ka hin kamatay. Kay hinsabotan ko nga an imo mga ginbuhat diri pa hingpit ha atubangan han Dyos.
Revelation	3	3	Panumdom han igintutdo ha imo ngan han imo hinbatian. Pagsunda ini ngan bayai an imo mga sala. Kon diri ka magmata, mapakada ako sugad hin kawatan, ngan diri ka ngani masabot han takna han akon pag-abot.
Revelation	3	4	Kundi an iba ha iyo dida ha Sardis waray magdum-it han ira mga bado. Maupod kamo ha akon ngan magsusul-ot kamo hin busag nga bado, tungod kay mga takos man kamo.
Revelation	3	5	Adton makakapot han pagdarag-an magsusul-ot hin sugad hini nga busag nga bado ngan diri ko paparaon an ira mga ngaran didto han basahan han mga buhi. Ha atubangan han akon Amay ngan han iya mga anghel ipapasangyaw ko ha dayag nga hira akon mga sakop.
Revelation	3	6	“Kon may-ada ka durunggan, pamati han igsisiring han Espiritu ngadto han mga singbahan.
Revelation	3	7	“Isurat ini ngadto han anghel han singbahan ha Filadelfia: “Amo ini an tugon tikang ha iya nga baraan ngan matuod. Nakapot hiya han yawi ni David, ngan kon mag-abre hiya hin porta, waray gud makakasada, ngan kon sadhan niya, waray na makakaabre.
Revelation	3	8	Maaram ako han imo ginbubuhat; maaram ako nga may-ada ka gutiay nga gahom; nagsunod ka han akon pagturon-an ngan tinmapod ka ha akon. Nag-abre ako hin porta ha imo atubangan nga diri masasadhan hin iba.
Revelation	3	9	Adto nga hugpo nga sakop ni Satanas, adto nga mga buwaon nga napaka Judiyo, pakakadaon ko hira ha imo atubangan ngan paluludhon ko hira ha imo tiilan. Makakasabot hira nga nahigugma ako ha imo.
Revelation	3	10	Tungod kay gintipigan mo man an akon sugo hin pag-ilob, akon ta liwat ikaw pananalipdan ha panahon han kasamokan nga maabot nganhi ha kalibutan ha pagsori han mga tawo dinhe ha tuna.
Revelation	3	11	Ha diri maiha mapakada ako. Bantayi hin maupay an imo mga butang, basi waray makaagaw ha imo han upa han imo pagdarag-an.
Revelation	3	12	Adton makadaog hihimoon ko nga harigi dida han templo han akon Dyos ngan diri gud hiya mabaya tubtob ha kataposan. Igsusurat ko dida ha iya an ngaran han akon Dyos ngan an ngaran han syudad han akon Dyos, an bag-o nga Jerusalem nga malusad tikang ha langit, tikang han akon Dyos. Igsusurat ko liwat dida ha iya an akon bag-o nga ngaran.
Revelation	3	13	“Kon may-ada ka durungan, pamati han igsisiring han Espiritu ngadto han mga singbahan.
Revelation	3	14	“Isurat ini ngadto han anghel han singbahan ha Laodicea: “Amo ini an tugon tikang han Amen, an kasasarigan ngan matuod nga saksi, nga amo an tikangan han ngatanan nga ginhimo han Dyos.
Revelation	3	15	Maaram ako han imo ginbuhat; maaram ako nga diri ka mahagkot, diri ka man liwat mapaso. Karuyag ko unta nga mahagkot o mapaso ka la.
Revelation	3	16	Kundi tungod nga palabanhod ka manla, diri mapaso ngan diri liwat mahagkot, ibubugok ko ikaw!
Revelation	3	17	Nasiring ka, ‘Riko ako ngan maupay iton akon kamutangan; may-ada ko han ngatanan nga ginkikinahanglan.’ Kundi diri ka maaram han imo makalolooy ngan makapapaid nga kamutangan! Kablas, hubo, ngan buta ka.
Revelation	3	18	Nagsasagdon ako ha imo nga pumalit ka ha akon hin bulawan, puraw gud nga bulawan, basi magriko ka. Palit liwat hin busag nga panapton nga igbabado mo ngan igtatabon han imo makaarawod nga pagkahubo. Palit liwat hin bulong han imo mga mata basi ka makakita.
Revelation	3	19	Ginbubusaan ngan ginkakastigo ko adton akon hinihigugma. Pagmatadong ngan bayai an imo mga sala.
Revelation	3	20	Pamati! Natindog ako ha porta ngan nagtutuktok; kon may-ada makabati han akon tingog ngan mag-abre han porta, masulod ako han balay ngan makikigsaro ako ha iya, ngan matangka hiya upod ha akon.
Revelation	3	21	Adton makakapot han pagdarag-an, tatagan ko hiya han katungod hin paglingkod sapit ha akon didto han akon trono sugad nga nagmadaogon ako, ngan yana nalingkod sapit han akon Amay didto han iya trono.
Revelation	3	22	“Kon may-ada ka durunggan, pamati han igsisiring han Espiritu ngadto han mga singbahan.”
Revelation	4	1	Katapos hini, nagkamay-ada ako hin lain nga panan-awon, ngan hinkit-an ko didto ha langit in binuksan nga porta. Usa nga tingog nga sugad hin tunog hin trompeta, nga hinbatian ko na hadto, in nagyakan ha akon hin pagsiring, “Saka ngadi, ngan ipakikita ko ha imo an mahinanabo kahuman hini.”
Revelation	4	2	Ha gilayon gindara ako han Espiritu. Didto ha langit may-ada trono ngan may-ada usa nga nalingkod didto han trono.
Revelation	4	3	Maranggat an iya nawong sugad han gimlat hin mga mahal nga bato nga haspe ngan kornalina, ngan ginlilibotan an trono hin balangaw nga an kolor sugad hin esmeralda.
Revelation	4	4	Palibot han trono may-ada liwat 24 nga mga trono nga linilingkoran hin 24 nga mga katigurangan nga nakakabado hin busag, ngan may-ada mga bulawan nga korona ha ira ulo.
Revelation	4	5	Tikang han trono naguwa in mga idlap hin kikidlat, mga aringasa, ngan mga daguhob hin dalugdog. Ha atubangan han trono may-ada pito nga pinaruktan nga mga sulo nga naglalaga ngan amo ini an pito nga mga espiritu han Dyos.
Revelation	4	6	Ha atubangan liwat han trono may-ada sugad hin dagat nga salaming, nga malinaw nga matin-aw sugad hin kristal. Palibot han trono, ha kada ligid hito, may-ada upat nga buhi nga mga binuhat nga lukop hin mga mata ha atubangan ngan ha talikoran.
Revelation	4	7	An syahan sugad hin liyon an panagway; an ikaduha sugad hin todo nga baka; an ikatulo may-ada nawong nga sugad hin kanan tawo; ngan an ikaupat sugad hin nalupad nga agila.
Revelation	4	8	An kada usa hini nga buhi nga mga binuhat may-ada unom nga mga pako, ngan luob ini nga mga pako hin mga mata ha bawbaw ngan ha ilarom. Adlaw gab-i waray hunong an ira pagkanta: “Santo, santo, santo, an Ginoo nga Dyos nga Labi Kamakagarahum, han naglabay, han yana, ngan han tiarabot.”
Revelation	4	9	An upat nga buhi nga mga binuhat nagkakanta hin mga kanta hin paghimaya, pagpasidungog, ngan pagpasalamat ngadto han nalingkod han trono, nga buhi ha kadayonan. Kon nagkakanta hira,
Revelation	4	10	an 24 nga mga katigurangan nahapa ha atubangan han nalingkod didto han trono, ngan nagsisingba ha iya nga buhi ha kadayonan. Ibinubutang nira an ira mga korona ha atubangan han trono ngan nasiring hira:
Revelation	4	11	“Amon Ginoo nga Dyos! Takos ka hin pagkarawat hin himaya, dungog ngan gahom. Kay gintuha mo an ngatanan nga mga butang, ngan pinaagi han imo pagbuot gintagan mo hira hin kinabuhi.”
Revelation	5	1	Hinkit-an ko in linikid nga basahan nga kinakaptan han tuo nga kamot han nalingkod ha trono; sinuratan paluyo, ngan pinatikan hin pito nga mga silyo.
Revelation	5	2	Hinkit-an ko in makusog nga anghel nga nagpahibaro hin dako nga tingog, “Hin-o ba an takos magbuong han mga silyo ngan magbuklad han linikid nga basahan?”
Revelation	5	3	Kundi waray usa nga aadto ha langit, o aanhi ha tuna, o aadto ha kahiladman nga makakahimo hin pagbuklad han linikid nga basahan, ngan hin panginano kon ano an aadto ha sakob.
Revelation	5	4	Nagtangis ako hin mapait kay waray man hin-agian nga takos hin pagbuklad han linikid nga basahan ngan panginano kon ano an aadto ha sakob.
Revelation	5	5	Niyan usa han mga katigurangan nagsiring ha akon, “Ayaw pagtangis, kitaa! An liyon nga tikang han tribo ni Juda, an gamahan nga tulin ni David, amo an nakadaog ngan hiya an makakabuong han pito nga mga silyo ngan makakabuklad han linikid nga basahan.”
Revelation	5	6	Niyan hinkit-an ko in Kordero nga natukdaw ha butnga han trono, nga gin-aalirongan han upat nga buhi nga mga binuhat ngan han mga katigurangan. Baga hin patay na pagkit-on an Kordero. May-ada niya pito nga mga sungay ngan pito nga mga mata, nga amo an pito nga mga espiritu han Dyos, nga iginpadara ha bug-os nga kalibutan.
Revelation	5	7	Ginkadto han Kordero ngan ginkuha niya an linikid nga basahan nga kinakaptan han tuo nga kamot han nalingkod ha trono.
Revelation	5	8	Samtang binubuhat niya ini, an upat nga buhi nga mga binuhat ngan an 24 nga mga katigurangan nanhapa ha atubangan han Kordero. An kada usa ha ira may-ada arpa ngan mga bulawan nga surudlan hin insyenso, nga amo an mga pag-ampo han mga tawo han Dyos.
Revelation	5	9	Nagkanta hira hin bag-o nga kanta: “Takos ka hin pagbuklad han linikid nga basahan ngan pagbuong han iya mga silyo. Kay ginpatay ka, ngan tungod han imo kamatayon gintubos mo para han Dyos an mga tawo, tikang ha magkalainlain nga tribo, pinulongan, kanasoran, ngan katawhan.
Revelation	5	10	Ginhimo hira nga ginhadian hin kapadian hin pag-alagad han aton Dyos ngan maghahadi hira ha tuna.”
Revelation	5	11	Sinmiplat ako ngan akon hinbatian in yinukotyukot nga mga anghel! Natukdaw hira ngan ira ginlilibotan an trono, an upat nga buhi nga mga binuhat ngan an mga katigurangan,
Revelation	5	12	ngan nagkanta hira hin dako nga tingog: “An Kordero nga ginpatay takos kumarawat hin gahom, bahandi, kinaadman, ngan kusog, dungog, himaya, ngan pagdayaw!”
Revelation	5	13	Ngan hinbatian ko an tagsa nga binuhat didto ha langit, dinhe ha tuna, ngan didto ha kahiladman, nga didto ha dagat-an ngatanan nga buhi nga binuhat dinhe ha kalibutan—ngan nagkakanta hira: “Ha iya nga nalingkod ha trono, ngan ngadto han Kordero, magin an pagdayaw ngan dungog, himaya, ngan gahom, ha dayon nga mga katuigan!”
Revelation	5	14	Nagbaton an upat nga buhi nga mga binuhat, “Matuman kunta!” Ngan an mga katigurangan nanhapa ngan nagsingba.
Revelation	6	1	Ngan hinkit-an ko an Kordero nga nagbubuong han syahan han pito nga mga silyo, ngan akon hinbatian an usa han upat nga buhi nga mga binuhat nga nagsiring ha dako nga tingog sugad hin kanan dalugdog, “Pakadi!”
Revelation	6	2	Kinmita ako hin busag nga kabayo. An nasakay han kabayo nagdadara hin pana ngan gintagan hin korona. Linmakat hiya sugad hin usa nga nagubat basi makadaog.
Revelation	6	3	Ngan ginbuong han Kordero an ikaduha nga silyo, ngan nagsiring an ikaduha nga buhi nga binuhat, “Pakadi!”
Revelation	6	4	Lain nga kabayo nga pula in ginmawas. An nasakay hini nga kabayo tinagan hin gahom hin pakig-away dinhe ha tuna, basi an mga tawo magpaunay-unay hin pagpatay. Gintagan hiya hin dako nga espada.
Revelation	6	5	Niyan gibuong han Kordero an ikatulo nga silyo, ngan hinbatian ko an ikatulo nga buhi nga binuhat nga nasiring, “Pakadi!” Sinmiplat ako ngan hinkit-an ko in maitom nga kabayo. An nasakay hini nga kabayo nagdadara hin timbangan.
Revelation	6	6	Hinbatian ko in tingog tikang han upat nga buhi nga mga binuhat nga nagsiring, “Usa ka litro nga trigo ngan tulo ka litro nga sebada an mapapalit han usa ka adlaw nga suhol han nagtrabaho. Kundi ayaw pagpasipad-i hin pagkarag han lana hin mga olibo ug han bino han mga ubas!”
Revelation	6	7	Ngan ginbuong liwat han Kordero an ikaupat nga silyo, ngan hinbatian ko an ikaupat nga buhi nga binuhat nga nasiring, “Pakadi!”
Revelation	6	8	Tinman-aw ako, ngan hinkit-an ko in mahinayon ug duason nga kabayo. An nasakay hini nga kabayo ginngaranan “Kamatayon” ngan nasunod duok ha iya luyo an Hades. Ihinatag ha ira an ikaupat nga bahin han tuna basi patayon nira an mga tawo pinaagi hin araway, gutom, sakit, ngan mga ihalas nga kamanampan.
Revelation	6	9	Niyan ginbuong an Kordero an ikalima nga silyo ngan hinkit-an ko ha ubos han altar an mga kalag hadton mga pinanmatay tungod kay iginpasangyaw nira an pulong han Dyos ngan nagmatinumanon hira han ira pagsaksi.
Revelation	6	10	Naggoliat hira ha dako nga tingog, “Ginoo nga Labi Kamakagarahum, baraan ngan matuod! Maiha pa ba an imo paghukom ngan pagsirot han mga tawo dinhe ha tuna, tungod han pagpataya nira ha amon?”
Revelation	6	11	An kada usa ha ira tinagan hin busag nga hilaba nga bado ngan gintugon hira hin pagpahuway la anay, tubtob nga maigo na an kadamoon han ira igkasi surugoon ngan kabugtoan nga pamamatayon sugad ha ira.
Revelation	6	12	Ngan hinkit-an ko nga ginbuong han Kordero an ikaunom nga silyo. Linminog hin makusog ngan nagmadulom an adlaw sugad hin dugnit nga maitom, ngan an bulan nagmapula sugad hin dugo.
Revelation	6	13	Nagkahuglog ha tuna an mga bitoon ha langit, sugad hin hilaw pa nga mga igos nga nagkakahuglog kon binabay-og hin makusog nga hangin.
Revelation	6	14	Nawara an langit sugad hin linukot nga basahan, ngan an tagsa nga bukid ug puro nagkababalhin tikang han ira hinmumutangan.
Revelation	6	15	Nanago ha mga lungib ngan mga pangpang han kabukiran an mga hadi han tuna, an mga punoan, an mga pangulo han kasondalohan, an mga salapian ngan mga gamhanan, ngan an ngatanan nga iba nga mga tawo, oripon ug talwas.
Revelation	6	16	Ginsiring nira an kabukiran ngan kababtoan, “Tak-opi ngan tagoa kami tikang han mga mata han nalingkod han trono, ngan tikang han kapungot han Kordero!
Revelation	6	17	An makalilisang nga adlaw han ira kapungot aanhi na, ngan hin-o in makakailob hini?”
Revelation	7	1	Kahuman hini hinkit-an ko in upat nga mga anghel nga natukdaw didto han upat nga mga kanto han tuna, ngan ira ginpupugngan an upat nga mga hangin, basi mawaray na hangin nga humuyop dinhe ha tuna, dida ha dagat ngan ha mga kakahoyan.
Revelation	7	2	Ngan hinkit-an ko in lain nga anghel nga tikang ha sinirangan, dara an silyo han buhi nga Dyos. Gintawag niya ha dako nga tingog an upat nga mga anghel nga gintagan han Dyos hin gahom hin pagpuo han tuna ngan han dagat.
Revelation	7	3	Nagsiring an anghel, “Ayaw pagpasipad-i an tuna, an dagat, ug an kakahoyan, tubtob nga katigamnan namon han silyo ha ira mga agtang an mga surugoon han amon Dyos.”
Revelation	7	4	Ngan ginsumatan ako han kadamoon hadton natigamnan han silyo han Dyos dida ha ira mga agtang: syinto kuarenta y kuatro ka yukot hira ngatanan tikang han ngatanan nga mga tribo han Israel—
Revelation	7	5	napulog duha ka yukot tikang han kada tribo: napulog duha ka yukot ha tribo ni Juda; napulog duha ka yukot ha tribo ni Ruben; napulog duha ka yukot ha tribo ni Gad;
Revelation	7	6	napulog duha ka yukot ha tribo ni Aser; napulog duha ka yukot ha tribo ni Neftali; napulog duha ka yukot ha tribo ni Manases;
Revelation	7	7	napulog duha ka yukot ha tribo ni Simeon; napulog duha ka yukot ha tribo ni Levi; napulog duha ka yukot ha tribo ni Isacar;
Revelation	7	8	napulog duha ka yukot ha tribo ni Zabulon; napulog duha ka yukot ha tribo ni Jose; ngan napulog duha ka yukot na tribo ni Benjamin.
Revelation	7	9	Kahuman hini, tinman-aw ako ngan hinkit-an ko in dako nga hugpo hin mga tawo nga diri maiihap. Tikang hira ha magkalainlain nga kanasoran, tribo, pinulongan, ug katawhan. Natukdaw hira ha atubangan han trono ngan han Kordero, ngan nakakasul-ot hira hin busag nga higlawig nga bado, ngan nakakabitbit hira hin mga palwa.
Revelation	7	10	Naggoliat hira ha dako nga tingog: “An katalwasan natikang han aton Dyos nga nalingkod ha trono, ngan han Kordero!”
Revelation	7	11	Naglibot han trono an ngatanan nga mga anghel, upod an mga katigurangan, ngan an upat nga buhi nga mga binuhat. Ngan nanhapa hira ha atubangan han trono ngan nagsingba ha Dyos,
Revelation	7	12	hin pagsiring: “Amen! An pagdayaw, himaya, kinaadman, pagpasalamat, dungog, gahom, ngan kusog, kanan Dyos ini ngatanan ha dayon nga mga katuigan! Matuman kunta!”
Revelation	7	13	Nagpakiana ha akon in usa han mga katigurangan, “Hira hin-o ini nga mga tawo nga nakakasuklob hin busag nga higlawig nga mga panapton, ngan tikang hira diin?”
Revelation	7	14	Binmaton ako, “Diri ako maaram. Ikaw an maaram.” Nagsiring hira ha akon, “Amo ini an mga tawo nga nakailob han makalilisang nga pag-antos. Ginlabhan nira an ira higlawig nga mga bado ngan ginlatakan hira han dugo han Kordero, sanglit nagmabusag.
Revelation	7	15	Sanglit natukdaw hira ha atubangan han trono han Dyos ngan nag-aalagad ha iya adlaw gab-i didto han iya templo. Hiya nga nalingkod dida han trono amo an mananalipod ha ira pinaagi han iya pakig-usa ha ira.
Revelation	7	16	Diri na gud hira gugutomon o uuhawon; diri na hira mag-aantos han kapaso han adlaw o han bisan ano nga maping-it nga kapaso,
Revelation	7	17	kay an Kordero nga aada ha butnga han trono amo an ira Magmarangno ngan tutugwayan hira ngadto han mga burabod han tubig nga nahatag hin kinabuhi. Ngan papahiron han Dyos an tagsa nga luha ha ira mga mata.”
Revelation	8	1	Han pagbuonga han Kordero an ikapito nga silyo, nagmingaw didto ha langit sulod hin traynta ka minutos.
Revelation	8	2	Ngan hinkit-an ko an pito nga mga anghel nga natukdaw ha atubangan han Dyos ngan gintagan hira hin pito nga mga trompeta.
Revelation	8	3	Inmabot in lain nga anghel nga nakakadara hin bulawan nga surudlan hin insyenso, ngan tinmukdaw ha atubangan han altar. Gintagan hiya hin damo nga insyenso basi idugang han mga pag-ampo han ngatanan nga mga tawo han Dyos, ngan ihalad dida han bulawan nga altar nga nakada ha atubangan han trono.
Revelation	8	4	Tikang han mga kamot han anghel nga natindog ha atubangan han Dyos, nagtipaigbaw an aso han natutubod nga insyenso upod an mga pag-ampo han mga tawo han Dyos.
Revelation	8	5	Niyan kinuha han anghel an surudlan han insyenso, ginsudlan ini hin baga tikang han altar, ngan ihinuwad ini dida ha tuna. Naglilinti, nagdalugdog, nagki-kidlat, nga linminog.
Revelation	8	6	Niyan an pito nga mga anghel nag-andam hin pagpatunog han ira mga trompeta.
Revelation	8	7	Nagpatunog han iya trompeta na syahan nga anghel. Inmuran ha tuna hin yelo ug kalayo nga sinaktan hin dugo. Naugtang an ikatulo ka bahin han tuna, an ikatulo ka bahin han mga kakahoyan, ngan an ngatanan nga kabanwaan.
Revelation	8	8	Nagpatunog han iya trompeta an ikaduha nga anghel. Ilinabog ngadto ha kadagatan in kalayo nga sugad hin nasusunog nga dako nga bukid. Nahimo nga dugo an ikatulo ka bahin han kadagatan,
Revelation	8	9	nagkamatay an ikatulo ka bahin han buhi nga mga binuhat ha dagat, ngan nagkaguguba an ikatulo ka bahin han mga barko ha dagat.
Revelation	8	10	Nagpatunog han iya trompeta an ikatulo nga anghel. Nahulog tikang ha kalangitan in dako nga bitoon nga nagdidilaab sugad hin sulo, ngan nahiumpag dida han ikatulo ka bahin han mga salog ngan mga burabod han tubig.
Revelation	8	11	(“Kapaitan” an ngaran han bitoon.) Nagmapait an ikatulo ka bahin han tubig, ngan nagkamatay in damo nga mga tawo tungod han pag-inom nira han tubig, kay nagmapait an tubig.
Revelation	8	12	Nagpatunog han iya trompeta na ikaupat nga anghel. Naigo an ikatulo ka bahin han adlaw, an ikatulo ka bahin han bulan, ngan an ikatulo ka bahin han mga bitoon, sanglit nawara an ikatulo ka bahin han ira kapawa. Waray na kapawa sulod han ikatulo ka bahin han gab-i.
Revelation	8	13	Niyan tinman-aw ako ngan hinkit-an ko in usa nga agila nga hitaas an paglupad ha panganuron ngan hinbatian ko in dako nga tingog nga nasiring, “Kamakaharadlok! Kamakangingirhat! Kairo hadton hiabotan dinhe ha tuna kon magtunog na an mga trompeta nga kinahanglan huypon han tulo pa nga mga anghel!”
Revelation	9	1	Nagpatunog han iya trompeta na ikalima nga anghel. Hinkit-an ko in usa nga bitoon nga nahulog ha tuna tikang ha langit ngan gintagan han yawi han kahiladman han tuna.
Revelation	9	2	Gin-abrehan han bitoon an kahiladman, nga ginmawas in madakmol nga aso, sugad hin aso nga tikang hin dako nga hudno. An adlaw ngan an hangin naputos hin kasisidman tungod han aso nga tikang ha kahiladman.
Revelation	9	3	Nagkaguwa in mga duron tikang han aso ngan hinmugdon ha tuna, ngan ihinatag ha ira in gahom nga sugad han kanan mga bungad.
Revelation	9	4	Gintugon hira nga diri nira puohon an kabanwaan, an kakahoyan, ngan bisan ano nga tanom; makakahimo la hira hin pagpuo hadton mga tawo nga waray pa katigamni han silyo han Dyos ha ira mga agtang.
Revelation	9	5	Waray tugoti an mga duron hin pagpatay hini nga mga tawo, kundi hin pag-paantos la ha ira sulod hin lima ka bulan. An kasakit han ira pag-antos sugad ini han kasakit nga gin-aantos hin tawo nga tinutukob hin malara nga bungad.
Revelation	9	6	Sulod hito nga lima ka bulan maghihingyap hin kamatayon adto nga mga tawo, kundi diri nira maaangkon ito; maruruyag hira nga mamatay nala, kundi mapahirayo ha ira an kamatayon.
Revelation	9	7	An mga duron sugad pagkit-on hin mga kabayo nga andam ha pag-awayan; daw may-ada korona nga bulawan ha ira mga ulo, ngan an ira mga nawong daw nawong hin tawo.
Revelation	9	8	An ira buhok sugad hin buhok hin babaye ngan an ira mga ngipon sugad hin kanan liyon.
Revelation	9	9	An ira mga dughan tinahoban hin daw sugad hin taming nga puthaw, ngan an aringasa han ira mga pako sugad han haganas hin mga karuwahe nga ginguguyod ngadto ha pag-awayan.
Revelation	9	10	May-ada nira mga ikog ngan mga sugod nga sugad hin kanan bungad, ngan ginagamit nira ini nga mga ikog hin pagsakit han mga tawo sulod hin lima ka bulan.
Revelation	9	11	May-ada nira hadi nga nagmamangulo ha ira, usa nga anghel nga tinaporan han kahiladman. “Abaddon” an iya ngaran ha Hebreo, “Apolyon” ha Griego (“An Magpuruo” an kahulogan).
Revelation	9	12	Natapos na an syahan nga makaharadlok; kahuman hini may-ada pa masunod nga duha nga mga makaharadlok.
Revelation	9	13	Nagpatunog han iya trompeta an ikaunom nga anghel. Hinbatian ko in tingog tikang han upat nga mga kanto han altar nga bulawan ha atubangan han Dyos.
Revelation	9	14	Nagsiring an tingog ngadto han ikaunom nga anghel nga may trompeta, “Buhii an upat nga mga anghel nga ginapos didto han dako nga Salog Eufrates!”
Revelation	9	15	Ginbuhian an upat nga mga anghel nga andam para hini nga oras, adlaw, bulan, ngan tuig hin pagpatay han ikatulo ka bahin han mga tawo.
Revelation	9	16	Ginsumatan ako han kadamoon han mga dikabayo nga mga sondalo: duha ka gatos ka milyon hira ngatanan.
Revelation	9	17	Dida han akon panan-awon hinkit-an ko an mga kabayo ngan an ira mga sumarakay nga may-ada nira mga taming nga mapula sugad hin kalayo, maasol sugad hin sapiro, ngan madulaw sugad hin asufre. An mga ulo hini nga mga kabayo sugad hin kanan liyon, ngan tikang ha ira mga baba nagawas in kalayo, aso, ngan asufre.
Revelation	9	18	Napuo an ikatulo ka bahin han mga tawo pinaagi hini nga tulo nga mga peste: an kalayo, an aso, ngan an asufre nga nagawas tikang han mga baba han mga kabayo.
Revelation	9	19	Kay an gahom han mga kabayo nakada han ira mga baba ngan han ira mga ikog. An ira mga ikog sugad hin mga halas nga may mga ulo ngan amo ini an ginagamit nira hin pagtukob han mga tawo.
Revelation	9	20	An iba han mga tawo nga waray magkamatay tungod hini nga mga peste waray bumaya han ira magraot nga mga binuhatan. Nagpadayon hira hin pagsingba han mga yawa, han mga diyosdiyos nga bulawan, salapi, tumbaga, bato, ug kahoy, nga diri nakakakita, nakakabati, o nakakalakat.
Revelation	9	21	Waray liwat hira magbasol han ira mga panmatay, han ira mga salamangka, han ira maghilas nga mga kalaw-ayan, ngan han ira mga pangawat.
