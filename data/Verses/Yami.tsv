Book	Chapter	Verse	Text
Titus	1	1	Yaken rana am si Pawlo ko a lamlamsoy na ni Ama ta do to a nipamnekan ni Yeso Kizisto a omlivolivon no ciriciring na. O na nipamnekan jyaken am yana tovoin yaken a mapait so onowned da no nipamnekan na tao ni Ama ta do to a omanoyong ji Yeso. So palolwan ko sira a kapakateneng da rana do nanao na no yatamo iraralay.
Titus	1	2	O peypeypangayan na rana no nanao eya am ipakahap ta so to meyyonong a ikavyay no pahad ta. Manoyong o nipanci na a itoro na jyaten no kaji na pa mangamaogan so karawan. Ta si Ama ta do to rana am abo kalalasan na.
Titus	1	3	So peylimwangan no akman sang sicyaikwaya. Ori ko pangozayan do ngaran na ni Ama ta do to a nitomovoy jyaken a yameylimwang no akman sang a nanao na. Ta iya rana am mapatazadang jyaten do teyngato.
Titus	1	4	Ko ipeyteygami imo, mo Tito. Imo rana do ta raralayan ni Ama ta do to am ka manoyong a akma koy anak. Inaoy no si itoro na jimo ni Ama ta do to a kani Yeso Kizisto o pangangarilawan na kano ikapiya no onowned mo. Ta si Yeso Kizisto rana am mapatazadang jyaten do teyngato.
Titus	1	5	Nivezed ko imo do Kedite a pongso no kakwa, ta pakavosen mo pa o ji ta pa nipakavos a vazay a kapamnek mo pa do peycyeylilyan na so tomalamozong no kyokay a tao, akman so mina ciring ko jimo no kakwa pa.
Titus	1	6	O tomalamozong rana no kyokay am abwata o karatan na. Asa o kahanghangan na. O ananak na am mamimin sira omanoyong ji Yeso. Abwata o iraherahet da sira no tao a kamizing da so ciring no inyapwan da.
Titus	1	7	Ta o manoyong a yamahap so vazay na ni Ama ta do to a yatomalamozong no kyokay am abo o karatan na. Ta iya rana am ji mapahama so nakem. Jyaoyaoyahen. Ji mapeyvazay so keyyop so saki. Ji mamakbak so tao. Ji mangamkam so nizpi no icyatatao na.
Titus	1	8	Isaray na o kapanaotao na so tao. Isaray na o kapanidong na so tao. Apzatan na o onowned na, kapiya na no icicirawat na. Akmey mazngang o onowned na a ji nala so nakenakem.
Titus	1	9	Pangozayan na o manoyong a nanao a apo ji Ama ta do to. Ta ori o ipakananao na so amraralay ni Yeso a tao a kano mangalalas a ji manganwanoyong a tao.
Titus	1	10	Ta yaro o tao a yaji manganoyong a yamapeyzavozavoz so ciring da a omalalas do manoyong a nanao. Da ipanci o beken a tao do Yotay a amyongkad do kataotao.
Titus	1	11	Ji mo mamyapyan sira o akman sang a tao a meyzezyak an. Ta sira rana am da naknakmen o da kapangamkam so nizpi do icyatatao da. So na ikaro rana no tao do peykavakavahayan na nipeykaraherahet no malas a nanao da.
Titus	1	12	Amyan so nipanci no asa ka meynakem a tao do Kedite no kakwa. Maniring ori am, “Sira mamimin o tao do Kedite a yamangalalas. So da ikatey manginanawa. Yatey malma sira. Da kakan so yada naknakmen.”
Titus	1	13	Yabwata o kalalasan na no ciring na. Am ori o ji mo anigi nira ioya. Ta ori o ikanoyong no nakenakem da ji Ama ta do to,
Titus	1	14	a kaji da nganoyngan do yamalas a kavavatanen da no tao do Yotay a kano yokoyokod da no ji nganoyong do nanao na ni Ama ta do to.
Titus	1	15	Ta o ji meypinarek so onowned a tao am abo marahet jira kanekanen da. Am o meyraraten a ji manaralay a tao am abwata o asa ka vazay da apya, mangay do nakenakem da kano onowned da ji macipayok.
Titus	1	16	O akman rana sang a tao am o ciriciring da am akmey macyanoyong ji Ama ta do to. Am o aktokto da am ori o omalalas jya. So ikanoyong da pacioyyan na ni Ama ta do to, do kaji da ngahapan so nanao na. So ikabwata no apya vazay a peyvazain da.
Titus	2	1	Am imo rana am ji mo palasa o ipanvavaga mo so amraralay ni Yeso a tao an. Ta to mo mangozai o manoyong a nanao na ni Ama ta do to.
Titus	2	2	Vavagan mo sira o rarakeh a mahakay, ta apzatan da o onowned da an. Ji da pasala o nakenakem da ji Ama ta do to an. Ji sira hayo so nakenakem ji Ama ta do to. Ta naknakmen da o pangarilawan da so icyatatao da a kato da peykabobwan so alalaw da.
Titus	2	3	Vavagan mo sira o rarakeh a mavakes a kapiya da so nakenakem. Ji sira manamwad. Ji da macikeyyani o saki. Ta naknakmen da o kapeycitacita da jira no malalavayo a mavavakes.
Titus	2	4	Nanawen da sira o malalavayo a mavavakes a marilaw no kahanghangan da kano ananak da.
Titus	2	5	Apzatan da o kataotao da a kateneng da meyvazay do kavavahay da apya so nakenakem a ji mapasobna do kahanghangan da. Ta ori o ji da rehrehci sya no tao so nanao na ni Ama ta do to.
Titus	2	6	Akman sang, ta vavagan mo sira o malalavayo a mahakay a amzat do kataotao da.
Titus	2	7	Imo rana am tana makakaday o vazay mo am ji ka rahet so icicirawat an. Ta manakem mo o kapeycitacita da jimo no tao. Makapiya ka so nakenakem a omnanao sira an.
Titus	2	8	Ji mo palasa o ciring mo. Ta ori o ji da namwaji jimo no tao. No si makman ka sang am ji sira todasnek rana o macioya jyaten a tao a ji makakala so karatan ta, do kabo no kalalasan ta.
Titus	2	9	Nanawen mo sira o peylamlamsoin da tao, kownot da do ciriciring no peyvazayan da tao. Ji sira mapatongtonggalan, ta kowyat da meyvazay a ipasaray da so lawpan da.
Titus	2	10	Ji sira manakaw, ta ori o peyhanhanan da nira no mapeyvazay sira mahap so vazay na. No akman sang o makakaday a vazay a apiya am jyabo kaji da azwazwayan so nanao na ni Ama ta do to a mapatazadang jyaten do teyngato a.
Titus	2	11	Peyvazain ta o yamakakaday ang. Ta yarana mapengkad o pangangarilawan na ni Ama ta do to a mapatazadang jyaten a tao do karawan.
Titus	2	12	O akman sang a pangangarilawan na ni Ama ta do to am ori o ipakateneng ta do kakaro ta do raten na ni Ama ta do to a vazay ta kano meykamadadayan a ikakza ta do karawan. So ipakateneng ta do kapzat ta do onowned ta a mapeypahagnat so nakenakem ta ji Ama ta do to.
Titus	2	13	So ikanoyong ta mapananala so ipeygegcin na no Tao do to ta si Yeso Kizisto a kapacizanod ta somaray do azwazway na. Ta iya o mapatazadang jyaten do teyngato.
Titus	2	14	Na nipalit ni Yeso Kizisto no kataotao na o raraten ta. So ikaro ta rana do makakaday a ta pineyraratenan. So icyakma tamoy matnaw a ranom so onowned a omanod jya, mowyat a meyvazay so apya vazay.
Titus	2	15	Nanawen mo sira no yamakakaday a vazay. No myan so ivavaga mo jira kano oyaoyyan mo nira am manakem mo o yada kownot jimo a yamizngen so ciring. Ta ji mo akwan o kalavayo mo.
Titus	3	1	Pazimanen mo jira o kownot da do vazay no makayokod nira tao. Amizngen da o pipya vazay a ipanci da.
Titus	3	2	Vavagan mo sira ji manamwad so icyatatao da, kaji da macivaivaitan. Manganyanig sira so tao. Ji sira mapahama so nakem do icyatatao da.
Titus	3	3	Yaten rana no kakwa pa am abwata o katatenngan ta a ji mangamizing a akmey mavozaw pa so aktokto a to mangozangozay do onowned ta a makza no meycyamadadayan do karawan. So ikanoyong ta amyan pa do peyraratenan ta kano panginanehtan ta kano pasikaokaoyyan ta.
Titus	3	4	O ipakateneng ta do pangangarilawan na kano pangangasyan na ni Ama ta do to am
Titus	3	5	na patazadangen yaten do teyngato, do na karilaw nyaten. So ikabeken na omaing do apya icicirawat ta. O Seyzi na ni Ama ta do to am ori o nikaro ta do raraten ta. So icyakma tey nimalikey a avayo rana so aktokto. So iyan na rana jyaten no to meyyonong a ikavyay no pahad ta.
Titus	3	6	Si Yeso Kizisto am nimawakwak no raraten ta. Am ori o ji na ingbeywani do Seyzi a itoro na jyaten ni Ama ta do to.
Titus	3	7	O pangangarilawan na ni Ama ta do to am ori o ikapya ta na so nakenakem jya, ta abwata rana o raraten ta do tangain na. So ikanoyong ta mapananala so kapakahap ta rana so to meyyonong a ikavyay no pahad ta.
Titus	3	8	So ikabo no kalalasan no ciriciring eya. Pakanakmen mo a ipanci jira oya an, a kowyat da no amraralay ni Ama ta do to a tao a meyvazay so apiya vazay. Ta o akman rana sya vazay am tey yapya a makasidong so tao.
Titus	3	9	Am ji mo pasngena o kapacinekanekad da a macivaivait no iwawalam na ni Moyse a kano katatapilan nyo. Ta o akman rana sang am abo o peypeypangayan no akman sang.
Titus	3	10	O yapwan no ipeygalagal a ipeyvwak da no sinjya a tao am ipidwa nyo sira pazimanen. No mirwa pa sira am to nyo na ngaroi sira.
Titus	3	11	Katenngan nyo an, ta o akman rana sang a tao am peymakarwan da o nanao na ni Ama ta do to. O yongkad no kalasan da am raraten da.
Titus	3	12	Ko naknakmen a tovoin si Atema no beken a si Ticiko a mangay jimo do dang. So ji mo meypahahai a mangay do Nikepodi a mapananala jyaken. Ta nipamnekan ko na o kato ko ngyanan do dang sicyamyan eya.
Titus	3	13	Sidongen mo o mapacicici a tao a meyngaran si Sena kani Apolo a yaomavat do da kapangilili. So ikabo no kahamangan da palolwen.
Titus	3	14	Ipanci mo do kakteh ta do cinai o kowyat da omhakakaw a amyaw no velek da a kasidong da so makasi a tao. Ji da nginara o to meyyowyaw a abwata so angangayan a tao.
Titus	3	15	Da ipeyminaminasi imo no kararay ko do jya. Ipanci mo do akma tey kakteh do cinai a yamanaralay ni Yeso, ta namen ipeyminaminasi sira. Inaoy no si itoro na ni Ama ta do to o pangangarilawan na jinyo.
Romans	1	1	Yaken rana am si Pawlo ko a lamlamsoy ni Yeso Kizisto. Na nipamnekan yaken ni Yeso Kizisto a amlivolivon no Mapasaray a Ciriciring na ni Ama ta do to.
Romans	1	2-3	O Mapasaray a Ciriciring na ni Ama ta do to am nipatwaw da no panoyonoywan na so ciring na do nivatvatkan da Seysyo no kakwa pa a omagaz do Anak na si Yeso Kizisto a Panirsirngen ta. No hapen do itetngehan ta do tao am iya o sivovoong na ni Tawey.
Romans	1	4	No hapen do ka Tao do to na am iya o nipeyvangon na ni Ama ta do to a nimapo do heseb na. So ikanoyong na Anak na ni Ama ta do to.
Romans	1	5	Am ori o ko pangozayan do ngaran na a yamahap so vazay na yamapanop so tao a yaomanoyong ji Yeso Kizisto do peycyamahamahatawan na,
Romans	1	6	a pacizanodan nyo a tao do Loma a yana nipamnekan ni Ama ta do to a italamozong na ni Yeso Kizisto.
Romans	1	7	Am ori o yako peyteygamyan ninyo a na tey karilaw ni Ama ta do to a tao do Loma a yamanoyong a na italamozong ni Ama ta do to. Inaoy si itoro na o pangangarilawan na kano ikapiya no onowned nyo ni Ama ta do to a kani Yeso Kizisto a Panirsirngen ta.
Romans	1	8	Ney manma na am ko isaray ji Ama ta do to si Yeso Kizisto, ta o nyo peyhanhanan nya am yada rana peyrengarengayan no tao do peycyamahamahatawan na.
Romans	1	9	Na katenngan ni Ama ta do to o ko kasangib a yameynozi ninyo, do yako ikowyat a yamahap so vazay na yameylimwang no Mapasaray a Ciriciring no Anak na.
Romans	1	10	Ko jimtad a yameynozi ji Ama ta do to do kapeypalanginan na nyaken. So yangay ko jinyo do dang.
Romans	1	11	Inaoy si macita ko inyo a kananao ko jinyo a kowyat nyo na meyhanhan ni Ama ta do to, do kasidong na jinyo no Seyzi.
Romans	1	12	Ala apyapya o kapanci ko no kapasipayyait ta so onowned ji Ama ta do to.
Romans	1	13	Yako masangib a yamnakenakem so yako kangay jinyo manga kakteh. Am na katey aro no yamzazat jyaken. Am ori o ko jyangai jinyo do dang. Ta ko ikakza inyo a nanawen a kapeyparo da no tao a omanoyong ji Yeso Kizisto do dang, akman so niomanod a beken a tao do Yotay no keyyan ko pa do ili da no beken a tao do Yotay.
Romans	1	14	Tana ko macizavoz do meykataretarek a tao am meyyangangay sira ori a yako sidongen no Ciriciring na ni Ama ta do to.
Romans	1	15	Am ori o ko ikakman sang a yamakza no kapeylimwang no Mapasaray a Ciriciring na ni Ama ta do to jinyo a yameyili do Loma a tao.
Romans	1	16	Ko ipeyhanhan o Mapasaray a Ciriciring na ni Ama ta do to. Ta ori rana am oyowyat na ni Ama ta do to a omahap so omanoyong jya tao do kapyapyan. Oya rana am manmanma a nipeylimwang do tao do Yotay a kapacitonton da no beken a tao do Yotay.
Romans	1	17	Ta o Mapasaray a Ciriciring na ni Ama ta do to o ipakateneng ta do kabnek na jyaten ni Ama ta do to a abo so raraten do tangain na. O yapwan na no nya am amyapo do kapeyhanhan ta nya. Ta maniring do Seysyo am, “O tao rana a abneken na ni Ama ta do to a abo so raraten do tangain na am mahap da o to meyyonong a ikavyay no pahad da.”
Romans	1	18	Nipaziman na rana ni Ama ta do to o rako a oyaoyyan na no meyraraten a tao a kano ji raralay nya tao. O raraten no tao am ori o yambonbon do yamanoyong a nanao na ni Ama ta do to.
Romans	1	19	Pasingsingtan na sira ni Ama ta do to, ta nipaziman na rana ni Ama ta do to o vazay na do tangain da. So da ipakateneng rana jya.
Romans	1	20	Yajyacita si Ama ta do to. Am nimakalapo no kamamaog na so karawan o kaji na ablisan no ka Tao do to na. Ta apo do nyamamaog na o ipakateneng jya Tao do to arako so oyowyat. So ikabo no tao a omalalas jya.
Romans	1	21	Am tana da katenngan si Ama ta do to am da ji raralayan, da ji narayan o aryarilaw na sira. So da icyakmey yamavota so onowned a yaji makateneng ji Ama ta do to.
Romans	1	22	Sira mapakateneteneng. Am jyakman sang, ta yabwata da katatenngan.
Romans	1	23	Da ji raralayan o yato meyyonong a Tao do to. Da iraralay o da nipariparing a yakmey taotao a kano meyyasasalap a kano omalalam a kano makakaday a nipariparing da.
Romans	1	24	Am ori o to na rana macyozai ni Ama ta do to do onowned da a mapeyvazay so macimasesnek a raraten da.
Romans	1	25	Da peymakarwan o manoyong a nanao na ni Ama ta do to a da kahap so malas a nanao amraralay no masaod no karawan a nyamamaog na ni Ama ta do to, a ji raralay no manoyong a Tao do to a nimangamamaog so makakaday. So ika si Ama ta do to na no to meyyonong a iraralay ta. Amin.
Romans	1	26	O akman sang a vazay da am to na macipanadngi ni Ama ta do to o onowned da a somagpyan. Ta o mavakes rana am mangzakza sira so kehngehngay da no kolit.
Romans	1	27	Sira akman sang o mahakay, ta da jyakzan o kapacitovong da do mavakes, ta ikeykakza da pa o kapacitovong da do icyamahakay da. Am ori o ipeydedna na jira no peyoyaoyyan na ni Ama ta do to a ingingnen no kataotao da.
Romans	1	28	Ji da ranakzan no tao o manoyong a nanao na ni Ama ta do to. Am ori o to na rana macipanadngi do onowned da a meyparahet a mapeyvazay so makararahet a vazay.
Romans	1	29	Yamakakaday o raraten do onowned da akman so mangagom, manginanahet, manwakwak so tao, mapatongtonggal, mangalalas a kano mangamaog no tao so ciring.
Romans	1	30	Sira macitamtamwad. Da pacioyyan si Ama ta do to. Da pasnesneken o kadwan jira. Da pazwain o kataotao da. Sira manrahet so aktokto a yameyraraten. Da jyaglawan o inyapwan da.
Romans	1	31	Sya akmey yabo so nakenakem. Da alalasan o mina ciring da. Yabo pangangarilawan da.
Romans	1	32	Tana katenngan da si Ama ta do to a amwoya no akman so sang a vazay am da jyamamman, ta da ikeykavevek a yamanara so tao a akman sira so vazay.
Romans	10	1	Manga kakteh, ko tey kakza sira o Isedi a tao a kasina ko no inawan a ahapen na ni Ama ta do to. Am ori o ko jimtaji nira a ipeynozi ji Ama ta do to.
Romans	10	2	To ko na macitangain jinyo am yamanoyong da kakdeng no nakem ji Ama ta do to. Am yaji macimangno o da katenngan.
Romans	10	3	Da to mangozangozai o nakenakem da a mahap so iwawalam na ni Moyse a yaji meyhanhan ni Ama ta do to a yamvonas so raraten a manci nira abo rana so raraten do tangain na.
Romans	10	4	O na nyai ni Kizisto do karawan am ipanci na o kabo no oyowyat no iwawalam na ni Moyse a amvonas so raraten no tao. Ta si Ama ta do to o makavonas so raraten ta tao. So ikanoyong no meyhanhan rana nya tao a abneken na ni Ama ta do to a abo rana so raraten do tangain na.
Romans	10	5	O nipanci ni Moyse am o tao a makataptap sya ahapen so nivatvatkan na a iwawalam am ori o abneken na ni Ama ta do to a abo so raraten do tangain na.
Romans	10	6	Am o meyhanhan ni Yeso a tao o vonasen na ni Ama ta do to so raraten a abneken na abo so raraten do tangain na. Ta maniring do Seysyo am, “Ji mo mancyan o, ‘Sino mangay do teyngato a mapeyhekas si Kizisto.’ ”
Romans	10	7	“Ji mo mancyan o, ‘Sino mangay a mapeyvangon si Kizisto do heseb na.’ ”
Romans	10	8	Ta maniring do Seysyo am, “Jyabo kasalit no ciriciring na ni Ama ta do to a katenngan nyo a. Ta o ciriciring na am nyo masangib a yamalavat. O ciriciring na am yamyan do onowned nyo.”
Romans	10	9	No si to mo na mancyan kanoyong mo ji Yeso Kizisto a Panirsirngen mo a kanoyong mo jya a nipirwa na avyain ni Ama ta do to am ahapen na imo ni Ama ta do to.
Romans	10	10	Ta no anoyngan ta si Yeso am abneken na yaten ni Ama ta do to a abo so raraten do tangain na. Akman sang, ta no to ta na patwawa do tao o kanoyong ta ji Kizisto am manoyong o kahap na rana jyaten ni Ama ta do to.
Romans	10	11	Maniring do Seysyo am, “Omanoyong jya tao am amyan so nakem na jira ni Ama ta do to.”
Romans	10	12	O peycirngan na so sang am kazagoman ta tao a meyhanhan nya. So ikabo rana no tao do Yotay a kano beken a tao do Yotay, ta si Ama ta do to rana am Panirsirngen ta tao do karawan. So ikanoyong na manta no mapasyasi jya tao so kakzeben da no nakem.
Romans	10	13	Akman so ciring do Seysyo. Maniring am, “O tomawag jya tao am patazadangen na sira.”
Romans	10	14	Am no ji da nganoyngi am makongo sira tomawag jya. No ji da pa nimamizing o ciriciring na am makongo sira omanoyong jya. No jya nimeylimwang o ciriciring na am makongo so wanjin o tao a makamizing sya.
Romans	10	15	No abo nitovoy na a tao am makongo so wanjin a meylimwang o ciriciring na. Ta maniring do Seysyo am, “Yatey yapya o da kapakaranes a yameylimwang no Mapasaray a Ciriciring na ni Ama ta do to.”
Romans	10	16	Am beken a todamimin o tao a omanoyong do Mapasaray a Ciriciring na. Maniring si Isayya am, “Mo Panirsirngen, sino omanoyong do yanamen ipeylimwang a ciriciring mo.”
Romans	10	17	So ikanoyong no kayapo na do kapakamizing so ciriciring na ni Kizisto o peyhanhanan ta nya.
Romans	10	18	Am o ko ipanci am manoyong o kaji da nimakamizngan sya no tao do Yotay so ciriciring na ni Kizisto? Jyabo da kajya nimakamizngan sya. Ta maniring do Seysyo am, “O ciriciring na am yada rana nipeylimwang do aro a tao do karawan. Yakman sang, ta yarana nimeylimwang do peycyamahamahatawan na.”
Romans	10	19	To ko na macitangain jinyo am manngwa, yada jyatenngi no Isedi a tao o kamimin na so tao ahapen ni Ama ta do to? Akman rana sang am nipanci na rana ni Moyse a ciring na ni Ama ta do to. Maniring am, “Ikarilaw ko sira o beken a tao do Yotay a keynanahet nyo nira a tao do Yotay.”
Romans	10	20	Nipakoyokoy na pa ni Isayya a ciring am, “Makala da rana yaken no ji ngala jyaken a tao. Mapacita ko do yaji ngala jyaken a tao.”
Romans	10	21	Am maniring pa si Ama ta do to do Isedi a tao a nipanci na ni Isayya am, “Ko jimtadan sira tawagan am yada ji ngamiznga o ciring ko.”
Romans	11	1	To ko na macitangain jinyo am manngwa, nitaosya na sira ni Ama ta do to o nipamnekan na tao? Jyabo a. Ta yaken rana am Isedi a tao ko a sivovoong na ni Apolahan a macitetngehan ji Penyaming.
Romans	11	2	Na jya nitaosya ni Ama ta do to o nipamnekan na pa tao no kakwa. Nyo jyatenngi o ciring do Seysyo? No karaherahet na so Isedi a tao ni Idiya do tangain na ni Ama ta do to am,
Romans	11	3	maniring am, “Mo Panirsirngen, niwakwak da o panoyonoywan mo so ciring a tao a da kasokasokab so patatanangan so nakem da jimo. So yako ikasa ka tao rana. Am da pa naknakmen yaken a yawakwaken.”
Romans	11	4	Tovisan na ni Ama ta do to am, “Yapito a ranaw (7000) pa sira o yako nivezed a omanoyong jyaken. Sira rana am ji sira pa nimanaralay so malas a iraralay da a ngaranan da Paar.”
Romans	11	5-6	Yakman sang sicyaikwaya do Isedi a tao. Ta yana nipamnekan ni Ama ta do to sira o yapereh a tao. Na pangozayan o pangangasyan na a yamamnek do tao. So ikabeken a apya icicirawat da no yana pangozayan. No si manoyong o kapangozay na do apya icicirawat no tao am malas o pangangasyan na.
Romans	11	7	Am ori o ji da makahapi sya no Isedi a tao so kakzeben da no nakem. Ta o nipamnekan na ni Ama ta do to am ori o nivonas na so raraten a kabnek na sira abo so raraten do tangain na, ta nipeyhanhan da si Yeso Kizisto. Am o karwan no tao am to da nazibwan o pangangasyan na ni Ama ta do to.
Romans	11	8	Akman so ciring na do Seysyo. Maniring am, “To na macyocyozai rana sira ni Ama ta do to a ji mamlis so onowned a mangay sicyaikwaya. So yada icyakmey mavota, yakmey mateleh.”
Romans	11	9	O mina ciring na pa ni Tawey am, “Inaoy no si ipeyparahet da o yada pamarmarngan so kanen. Inaoy no si meydedna jira o oyaoya na ni Ama ta do to.
Romans	11	10	Inaoy no si masari o citahen da kaji da rana makacittan, kaji da rana makatankan a alpiden no alalaw da a mangay no makwa.”
Romans	11	11	Am o yako ipacici jinyo am manngwa, to sira na nakeb o tao do Yotay a ji na ngapa rana ni Ama ta do to? Jyabo kakman na sang a. Ta sicyaikwaya am na avyain o beken a tao do Yotay. So kaoyyan da nira ikeynanahet no tao do Yotay a kablis da rana so onowned da a omanoyong rana ji Ama ta do to.
Romans	11	12	Yada nipeypapya no tao do karawan o da kajya niomanoyngan ji Ama ta do to no tao do Yotay. Am no si mamlis rana sira o tao do Yotay a kavyay na sira ni Ama ta do to am jyabo kaji na rakorakwan pa no peypapyan na so tao do karawan a.
Romans	11	13	Yako pacisirsirngan inyo a beken a tao do Yotay. Yako tey masaray a nipamnekan ni Yeso Kizisto a omlivolivon no Mapasaray a Ciriciring na ni Ama ta do to jinyo a beken a tao do Yotay.
Romans	11	14	Ala ikeynanahet da yaken no tao do Yotay a kasina ko no inawan. Am cyaha, ta ipakasidong na so karwan da a kaji na meydednan jira no peyoyaoyyan na ni Ama ta do to.
Romans	11	15	Ta peymakarwan na sira o tao do Yotay a kahap na so beken a tao do Yotay. Am si ahapen na sira o tao do Yotay am jyabo kaji da narayan a makahap rana so to meyyonong a ikavyay no pahad da.
Romans	11	16	Ta nipamnekan na si Apolahan ni Ama ta do to. So ikakman da sang no sivosivovoong na nipamnekan na ni Ama ta do to. Akman so kayo. Ta no mavyay o yamot na am mavyay o kayo na kano yangayangaw na.
Romans	11	17	O tao do Yotay am sira akman so kayo a meyngaran so kanlan a polcingen a kangay mapatolang so yangaw no jya nimowa kanlan. Inyo rana beken a tao do Yotay am kapalangayan nyo o yajya nipamowa kanlan. So yanyo ipacizanod do tao do Yotay a na ikarilaw ni Ama ta do to.
Romans	11	18	Am ji nyo ngolala o yangaw na a nimapolcing, ta kapalangayan nyo o yangaw ang. So ji nyo mapazwai so kataotao nyo, ta beken a inyo o yapwan no pamnowan no kayo. Ta o yamot na am ori na ilida.
Romans	11	19	Ala no maniring ka am, “O yapolcingan so yangaw na no nipamowa a kanlan am yaken o da patolangen do dang.”
Romans	11	20	Jyabo na kalalasan no ciring nyo a. O yada polcingan sya am sira ji manganoyong o tao do Yotay. Inyo am apya kamo, ta kamo manganoyong. Am ko ipanci jinyo am ji kamo mapahama so nakenakem an. Ta manginanawa kamo.
Romans	11	21	Kakwakwan no tao do Yotay a meyngongyod akmey yangaw no kayo a na ji ingbeywani am ney manngo kamo, ta jyabo kabeywan na jinyo a, do nyo kaji manganoyngan.
Romans	11	22	Naknakmen nyo pala si Ama ta do to. Ta yamyan so pangangasyan na. Yamyan so peyoyaoyyan na. O meyraraten a tao am manoyong kaoya na nira. Am inyo am na ikasi. Am ori o ji nyo ngaroi do pangangasyan na ni Ama ta do to. Ta akman kamo so yangaw no kayo a polcingen na.
Romans	11	23	No si mamlis sira o tao do Yotay a omanoyong ji Yeso am ori rana o paolyan na sira do nikapolcingan da kayo. Ta mowwamek ori ji Ama ta do to a vazay na.
Romans	11	24	Inyo rana beken a tao do Yotay am yakamo akmey yangaw no yajya nipamowa a kayo do kahasan a nimapolcing a yada kapatolang sya do nimowa kayo. Am sira akmey nipamowa kayo o tao do Yotay. Kakwakwan nyo a na patolangen a yamacitarek a yangaw no kayo am imanngo sira o tao do Yotay. Jyabo kaji na patolangan pa sira do kayo ori a.
Romans	11	25	Manga kakteh, inaoy no si katenngan nyo na o vazay na ni Ama ta do to a ji nipatwaw no kakwa. So ji nyo mapakarangi so nakem nyo. Ta beken a todamimin o Isedi a tao a ji mamlis, ta yana pananalahen ni Ama ta do to o karwan no beken a tao do Yotay a omanod jya.
Romans	11	26	So ikamimin da no Isedi a tao ahapen na ni Ama ta do to. Ta maniring do Seysyo am, “Amyan so mai apo do Sian a mapatazadang jinyo do teyngato. Iya rana am vonasen na o raraten da no tao do Yotay a sivosivovoong na ni Yakebo.
Romans	11	27	No si marateng rana o araraw am pangononongan ko o ciring ko a amvonas so raraten da.”
Romans	11	28	Da nitaosya no tao do Yotay o Mapasaray a Ciriciring na ni Ama ta do to. Am ori o na likodan jira ni Ama ta do to a na katoro nya jinyo a beken a tao do Yotay so na pangangasyan ni Ama ta do to. Am meykongwen o pamnemnekan na ni Ama ta do to a marilaw sira. Ta akman sang o aryarilaw na sira so ineynapo da no kakwa pa.
Romans	11	29	Ta jyablis o nakenakem na ni Ama ta do to a marilaw no nipamnekan na tao.
Romans	11	30	No kakwa am ji nyo ngonoci si Ama ta do to a beken a tao do Yotay. Am nyo na mahap o pangangasyan na ni Ama ta do to. Ta da ji ngonoci si Ama ta do to no tao do Yotay.
Romans	11	31	Akman sang sira o tao do Yotay. Tana ji da nganoyngi si Ama ta do to sicyaikwaya am mahap da o pangangasyan na no makwa.
Romans	11	32	Nakenakem na ni Ama ta do to o kamimin no tao do karawan a makateneng do da peyraratenan. Ta ori o ipakateneng da do pangangasyan na.
Romans	11	33	Yatey rako o pangangasyan na ni Ama ta do to. Ta yabo o makahap so teneteneng na. Sino makapatak no ahahapan na sya ni Ama ta do to. Sino makateneng do vazay na.
Romans	11	34	Maniring do Seysyo am, “Sino makateneng do onowned na ni Ama ta do to. Sino makayokod nya tao.”
Romans	11	35	“Sino niomazaw sya so paolyan na jya.”
Romans	11	36	Ta yamamimin o makakaday a yana nyamamaog. So ika iya na no tomalamozong no makakaday do karawan. Inaoy no si mangay jya o azwazway na mangay do kaidan no karawan. Amin.
Romans	12	1	Manga kakteh, ko vavagan inyo an. Ta yatey rako na kasyan nyaten ni Ama ta do to. Am ori o torwan nyo no kataotao nyo a italamozong na a komaro do raraten nyo. Ta ori sarayan na ninyo ni Ama ta do to a meyngongyod so onowned a amraralay nya.
Romans	12	2	Ji nyo to panwanoda o kataotao nyo do yamarahet so yahahapan sya tao do karawan. Ta apyapya pa o kablis na so onowned nyo ni Ama ta do to. Ta ori o ipakateneng nyo do apya nakenakem na jinyo ni Ama ta do to a kano isaray ni Ama ta do to a vazay.
Romans	12	3	Yaken rana a nipamnekan ni Ama ta do to a lamlamsoy na a nipantan na so aryarilaw na am ko vavagan inyo. Ji nyo pahamaha o kataotao nyo. Ta to nyo palololwa o ahahapan nyo so kataotao nyo do na nitoro jinyo ni Ama ta do to a teneteneng nyo.
Romans	12	4	O makakaday a peyvongvongwan ta am ori o ta ikamaog a yasa ka tao. Am yameykataretarek o vazay da no peyvongvongwan ta.
Romans	12	5	Yakman sang, ta tana tamo aro a tao am tamo akmey asa ka tao ji Yeso Kizisto a yamacisidosidong.
Romans	12	6	Na ikarilaw yaten ni Ama ta do to a nimanta nyaten so meykataretarek a teneteneng ta. Am ori o pangozayan ta do teneteneng ta a nitoro na jyaten ni Ama ta do to a somidong so akma tey kakteh do cinai. No teneteneng a mangononong so ciriciring na o nitoro na jyaten am pangozayan ta o nakenakem ta si Ama ta do to a mangononong so ciriciring na.
Romans	12	7	No panidongan ta o na nitoro jyaten am manidong ta so tao an. No na nitoro jyaten o ikateneng ta mangnanao am mangnanao ta so tao an.
Romans	12	8	No manvavaga o nitoro na jyaten am vavagan ta o icyatatao ta an. No mazonos o nitoro na jyaten am ji ta mangbeywan do icyatatao ta an. O meypanirsirngen am ji maciziziknai o vazay an. No mangarilaw so tao am masaray onowned.
Romans	12	9	Beken a hapet no onowned o ipangarilaw so tao. Ji nyo akzan o marahet a vazay, ta o kahap nyo so apiya vazay.
Romans	12	10	Masicyakarilaw kamo an. Ta inyo rana am akmey meyketeketeh kamo do tangain na ni Kizisto. So ipasikakanig nyo.
Romans	12	11	Taosya o malma, ta kowyat nyo a meyvazay. Ahapen nyo o makdeng a nakenakem nyo a omahap so vazay na ni Ama ta do to.
Romans	12	12	Masaray kamo a omnanala so na itoro jinyo ni Ama ta do to. Tana amyan so alalaw nyo am ji kamo ahayo a meynozi ji Ama ta do to.
Romans	12	13	Sidongen nyo sira o makasi a tao a akma nyoy kakteh do cinai. Taotawwen nyo sira o minangilili a tao.
Romans	12	14	Ipeynozi nyo sira o mapakakasi jinyo a tao. Ji nyo manircirngi sira o macioya jinyo a tao.
Romans	12	15	Macikasaray kamo do somaray a tao. Macikalavi kamo do amlavi a tao.
Romans	12	16	Peyyangangain nyo o tao a sidongen. Ji nyo pahama o nakenakem nyo, ta pehbowen nyo o nakem nyo. Ji kamo mapakateneteneng.
Romans	12	17	Ji kamo mapatongtonggal. O ipanci no tao apiya vazay am ahapen nyo a peyvazain.
Romans	12	18	Makapya kamo so nakenakem do icyatatao nyo.
Romans	12	19	Ji nyo to meyneynakman o kapatonggal nyo do amwoya ninyo a tao, manga keypong. Cyaha, ta si Ama ta do to o mapasapa do dang. Ta maniring do Seysyo am, “Yaken o mapasapa do oyaoyyan da ninyo. Yaken o mapeyvazay so amwoya ninyo.” Ori rana am ciring na no Panirsirngen ta.
Romans	12	20	Maniring pa do Seysyo am, “No makcin o kavosoyan nyo am pakanen nyo sira. No mawaw sira am peyyopen nyo sira. Si akman kamo sang am to sira nasnek a manig ninyo.”
Romans	12	21	O marahet a vazay da jimo no tao am ji mo rata. Ta o apiya ahahapan mo sya am itovis mo do marahet a vazay da.
Romans	13	1	Mamimin o tao a omanod so nakenakem do amyokod no seyvo. Ta o iyan no makayokod a tao am nakenakem na ori ni Ama ta do to. Ta o oyowyat da a amyokod no seyvo am apo ji Ama ta do to.
Romans	13	2	O mapasobna do seyvo am akmey si Ama ta do to o pasobnan da. O akman rana sang a tao am jyabo kaji na ngyanan no ipasingsingkad na sira.
Romans	13	3	Ta o vazay no manyokod a tao am jyanyaheyan no apiya so ahahapan sya tao. Am ikanyahey ori no marahet so ahahapan sya tao. Mo ikanyahey o makayokod so tao ang? No si ikanyahey mo am mangasi ka so tao, ta ori o sarayan na nimo.
Romans	13	4	Ta iya rana am lamlamsoy na ni Ama ta do to. O vazay na am ipeypapya nyo. Am no si pasobnan nyo am manoyong kanyahey nyo nya. Ta manoyong ori a nipamnekan na ni Ama ta do to amwoya no mapasobna a tao.
Romans	13	5	Am ori o onotan nyo do makayokod ninyo. Am beken a kanyahey nyo no oyaoyyan na ninyo, ta omaing do onowned nyo rana a makateneng do apya kano marahet.
Romans	13	6	O itoro nyo a deyking do seyvo am itoro nyo, ta o meyvazay da no amyokod ninyo a tao am vazay ori ni Ama ta do to.
Romans	13	7	Am ori o torwan nyo jira. Ikanig nyo sira.
Romans	13	8	No amyan so nivood nyo jira am ji nyo peyyahahaya a paolin. To nyo peyyononga o karilaw nyo no icyatatao nyo. No si mangarilaw ka so tao am manoyong ka na nimakahap so iwawalam na ni Ama ta do to.
Romans	13	9	Ta o ciring a, “Ji mangzakza. Ji manwakwak. Ji manakaw. Ji mangagom,” a kano yamakakaday pa a iwawalam na am na to zaksa ori no yasa ka ciring. O ciring ori am, “O aryarilaw mo so kataotao mo am akman sang o karilawan mo no icyatatao mo.”
Romans	13	10	O mangarilaw so icyatatao am ji mapeyvazay so marahet a vazay a. Ta o akman rana sang am manoyong rana makahap so nanao na ni Ama ta do to.
Romans	13	11	Peyvazain nyo o akman sang. Ta nyo katenngan o kakeykai na rana ni Yeso a mai a mahap jyaten. So ji nyo to ngitkehi. Ta meytataziman kamo.
Romans	13	12	Yakomavos rana o marahet a vazay da no tao do karawan. Na kapakaranes rana no yapiya na patazadangan jyaten ni Ama ta do to. Am ori o ji ta to peyvazai so jyapsepsek a vazay ta. Ta kahap ta so apiya vazay akmey voovoo a ipakaharag ta so amlita jyaten a Satan.
Romans	13	13	To ta peynara o icicirawat do maraw. Ji ta to ngyop so saki. Ji pasagpyana o aktokto. Ji maciskaskad. Ji manginanahet.
Romans	13	14	Ahapen nyo si Yeso Kizisto a Panirsirngen ta, akma nyoy voovoo a ipzat nyo do onowned nyo. Ji nyo to mamyapyan o kapeyraraten nyo. So ingtwan nyo do kataotao nyo.
Romans	14	1	O malma pa so onowned ji Ama ta do to a tao am makapya kamo jya so nakenakem an. Tana macitarek o ahahapan na sya am ji nyo a zyakan.
Romans	14	2	O makdeng so onowned ji Ama ta do to a tao am abo ji da ngangana. Am o malma pa so onowned a tao am o voovoong o yakan da.
Romans	14	3	O makakakan a tao am ji na zyakan sira o ji makakakan a tao. O voovoong so yakan am ji na namwada sira o makakakan a tao. Ta meyyangay sira akma ney anak ni Ama ta do to.
Romans	14	4	Sino ka a yamazyak no lamlamsoy no karwan no tao. Manngwa, ji na zyakan no katenngan a tao o karatan no lamlamsoy na? No si Yeso o Panirsirngen na kasidong na sya am jyabo karahet na.
Romans	14	5	Amyan so tao a manci no katey makdeng no kasaraw a raralayan ni Ama ta do to a kano toda kararaw. Am amyan so tao a manci no kato na meyyangangayan no araraw. Ney yapya na am ji meykawad so nakenakem.
Romans	14	6	O tao rana a tongdeng do kasaraw a raralayan da ni Ama ta do to am isaray da o kapakanakem da si Ama ta do to. Akman sang o makakakan a tao, ta isaray na ji Ama ta do to o kanekanen na. O ji makakakan a tao am akman sang. Ta isaray na si Ama ta do to.
Romans	14	7	O cinatazak ta tao do karawan a yamraralay ni Yeso am beken a kakakzeb ta so kapeypapya no kataotao.
Romans	14	8	Ta si Yeso a Panirsirngen ta am yapwan no inawan ta. Am ori o ika si Yeso na no pasarain ta. Tana do ika mavyay ta pa, tana do ikawakwak ta na am ji ta hamangi o ka si Yeso no tomalamozong nyaten.
Romans	14	9	Ta si Yeso Kizisto rana am nimawakwak a keypirwa na rana mavyay. O ikakman na sang am peypanirsirngan da no mavyay a tao a kano nimawakwak a tao.
Romans	14	10	Am sino ka paro amraherahet so akma moy kakteh do cinai. Ikeykongo ka yajyaninig no akma moy kakteh do cinai. Ta yaten rana am mamimin ta tomnek do tangain na ni Ama ta do to no pacicin na yaten.
Romans	14	11	Ta maniring do Seysyo a ciring na ni Ama ta do to am, “O ko pa ciring jinyo am ko manoyong a mavyay a Tao do to. Am ori o ikamimin da no tao a meylilitod do tangain ko a zomwazway jyaken a Tao do to da.”
Romans	14	12	No si akman sang am mamimin tamo a mangay do tangain na pacicin na ni Ama ta do to no makwa.
Romans	14	13	Am ori o ji ta macitamtamwaji an. Ta naknakmen ta kaji ta mapeyvazayan so pacikzan da meyraraten no akma tey kakteh do cinai.
Romans	14	14	Macikaop ko na ji Yeso a Panirsirngen ta am katenngan ko na o kabo no makanyaw a kanekanen. No amyan so tao a manci nya makanyaw am manoyong o kakanyaw na do tao no nang.
Romans	14	15	No si kanen mo o ikarahet no nakenakem no akma moy kakteh do cinai am manoyong kabwata no pangangarilawan mo. Ta tey marahet o koman so ikarahet da no onowned no nikawakwak na ni Yeso Kizisto a tao.
Romans	14	16	Tana apya jimo o naknakmen mo a vazay mo am ji mo peyvazaya o raten da no tao a itamwad da jimo.
Romans	14	17	Ta o ney makdeng na do italamozong na ni Ama ta do to am beken a monganay do kanen a kano yopen. Ta monganay do apya vazay a kano kapyapya no onowned kano sarasaray a itoro na jyaten no Seyzi.
Romans	14	18	Ori an o ahapan ta so vazay ta ji Kizisto an. Ta ori o sarayan na nyaten ni Ama ta do to a kano icyatatao ta.
Romans	14	19	Am ori o ikasangib ta mapeyvazay so ikapya no tao a vazay a kano ipeypakdeng no tao so nakenakem ji Ama ta do to a vazay.
Romans	14	20	Ji nyo peyparaheta no isovo nyo a kanen o vazay na ni Ama ta do to do onowned no akma nyoy kakteh do cinai. Ta abo kararatan no kanekanen. Am no si kanen nyo o ikarahet da no akma nyoy kakteh do cinai am raraten nyo rana ori.
Romans	14	21	Apyapya pa o kajyanganan so vinyay, ji ngyop so saki a ji mapeyvazay so makakaday a vazay a pacikzan da meyraraten no akma tey kakteh do cinai.
Romans	14	22	Ta ipeyhanhan mo o vazay mo do tangain na ni Ama ta do to abo so karatan. So ji mo meykawaji so nakenakem. Ta o akman rana sang a tao am tey masaray. Am ji mo mancyan do tao. Ta si Ama ta do to makateneng jya.
Romans	14	23	Am no si amyan so ji mo adkeci a kanen a kakan mo sya am raraten mo ori. Ta ji mo panadnada o nakenakem mo si Ama ta do to. No meyvazay a kaji mapanadnadan si Ama ta do to am mamimin o akman sang a raraten.
Romans	15	1	Yaten rana yamakdeng so onowned ji Ama ta do to am sidongen ta sira o yapa malma so onowned ji Ama ta do to, kabo rana no ikarahet da do vazay ta. Ta beken a kataotao ta o naknakmen ta.
Romans	15	2	Manakem ta o kapasaray ta so akma tey kakteh do cinai. Ta ori o ikarapa do onowned da amraralay ni Ama ta do to.
Romans	15	3	Ta si Yeso Kizisto rana am beken a o kataotao na o manakem na. Akman so ciring do Seysyo. Maniring am, “O avavay da jimo no tao am mai jyaken.”
Romans	15	4	O ciriciring do Seysyo a yadomket am yamamimin a yana inanao jyaten ni Ama ta do to. O peypeypangayan no nang am ikait jyaten a meyhanhan ni Ama ta do to, kasaray ta amnanala so itoro na jyaten ni Ama ta do to.
Romans	15	5	Inaoy no si sidongen na inyo ni Ama ta do to a yapwan no sarasaray ta a yamapait so onowned ta. Inaoy no si inarahen nyo si Yeso Kizisto apiya so icicirawat a icyakma nyoy asa ka tao so onowned.
Romans	15	6	So ikalovot nyo a zomwazway si Ama ta do to a Ama na ni Yeso Kizisto a Panirsirngen ta.
Romans	15	7	Makapya kamo so nakenakem do kadwan jinyo. Ta yakman sang si Yeso Kizisto a apya so nakenakem jyaten. Ta ori sarayan da ni Ama ta do to no tao.
Romans	15	8	Naknakmen nyo an, ta o na nyai ni Kizisto do teyrahem am sidongen na o tao do Yotay a makateneng do kanoyong na ni Ama ta do to a mangononong do mina ciring na do ineynapo da no kakwa pa.
Romans	15	9	O ikadwa na no na peypeypangayan no na nyai ni Kizisto am sidongen na inyo a beken a tao do Yotay a somaray no pangangasyan na ni Ama ta do to. Ta maniring do Seysyo am, “Ori o anoodan ko jimo a azwazwain a isaray do yanan da no beken a tao do Yotay.”
Romans	15	10	Maniring pa am, “Inyo rana beken a tao do Yotay am macizanod kamo do Isedi a tao a somaray an.”
Romans	15	11	Maniring pa am, “Inyo rana beken a tao do Yotay am isaray nyo o Panirsirngen ta. Inyo rana a tao do teyrahem am azwazwain nyo si Ama ta do to.”
Romans	15	12	Maniring pa si Isayya am, “Meytotwaw o sivovoong na no meyngaran so Yesi. Iya o meymatmatngeh no beken a tao do Yotay. Am ori o peyhanhanan da nya no beken a tao do Yotay.”
Romans	15	13	Inaoy no si itoro na jinyo o sarasaray na ni Ama ta do to. So ikanoyong nyo rana masaray so onowned a meyhanhan nya, do na kasidong jinyo no Seyzi.
Romans	15	14	Manga kakteh, ko anoyngan inyo a yapiya so yahahapan sya a yamateteneng a yamvavaga do kadwan jinyo.
Romans	15	15-16	Am o teygami rana ya am ji ko na nayotaywa o ciring ko a inanao ko jinyo do yamakakaday a nyo pa jyataptap a vazay. Ta na nipamnekan yaken ni Ama ta do to a lamlamsoy na ni Yeso Kizisto a yameyvazay do beken a tao do Yotay. So yako ikakmey mapatanatanang so kingking a tao a yameylimwang no Mapasaray a Ciriciring na ni Ama ta do to. Inaoy no si akmey kingking sira o beken a tao do Yotay a isaray na ni Ama ta do to, ta niblis na rana no Seyzi o onowned da. So ikanoyong da rana abo so raraten do tangain na ni Ama ta do to.
Romans	15	17	Yako na macilovot ji Yeso Kizisto. Am ori o ko ikazway a yamahap so vazay na ni Ama ta do to.
Romans	15	18	O yamakdeng a yako ipanci am nioyatan na yaken ni Yeso Kizisto a yasomidong so beken a tao do Yotay a yaomanod ji Ama ta do to. Nisidong na yaken do makakaday a vazay a kano nipeylimwangan ko nya.
Romans	15	19	So nikowyat ko a mapeyvazay so mapeyzokab a vazay do kanimoyat na jyaken no Seyzi. Am ori o nipapwan ko sya do Yelosaleng a kangay na do Ididiko o yako peylimwangan no Mapasaray a Ciriciring na ni Kizisto.
Romans	15	20	O ney kakza ko a angayan a meylimwang no Mapasaray a Ciriciring am do ji da pa nimakamizngi so monganay ji Kizisto a ili. Ta ko jyakzan o kapirwa ko so nyangayan da rana nimangnanao.
Romans	15	21	Ta maniring do Seysyo am, “Sira rana o jya nimakamizing pa sya am mamizing da rana. So ipakateneng da rana do manoyong a nanao.”
Romans	15	22	O yako jya nimangai a tomita jinyo do dang am ko ipeylimwang o ciriciring na ni Ama ta do to do yapa ji makasingkad ji Ama ta do to a teyhesa ka ili.
Romans	15	23	Am ko na nipakavos o vazay ko do jya. So ko na yangay a tomita jinyo. Ta yako na mownay a yamnakenakem so kangay ko jinyo do dang.
Romans	15	24	Am no si mangay ko rana do Sipanya pongso am mangay ko sazin inyo. Jyabo kaji ta narayan a makacita so kadwan jyaten a. Ala sidongen nyo pa yaken a meypangay do angayan ko.
Romans	15	25	Am ko meypangay pa sicyaikwaya do Yelosaleng a somidong so yamraralay ni Ama ta do to a tao.
Romans	15	26	Ta sira meykingking o kyokay do Maciton a kado Akayya so nizpi a yada isidong so abo so nizpi a sinjya do Yelosaleng.
Romans	15	27	Ori rana am nakenakem da o kasidong da sira. Am manoyong o kasidong da so yamakasi a tao do Yotay. Ta o beken a tao do Yotay am macivonong sira do aryarilaw na ni Ama ta do to. Am ori o pantan da nira so isidong da so makcin a tao do Yotay.
Romans	15	28	Si mateyka ko na itoro o kingking do sinjya do Yelosaleng am mangay ko na citahen inyo a kangay ko na do Sipanya.
Romans	15	29	Ko katenngan, ta si mangay ko jinyo do dang am arako o sarasaray ta a itoro na jyaten ni Kizisto.
Romans	15	30	Manga kakteh, ko pangozayan si Yeso Kizisto a Panirsirngen ta kano Seyzi a yamanta nyaten so pangarilawan ta. Inaoy no si ipeynozi nyo yaken.
Romans	15	31	Ipeynozi nyo yaken, a kaji da manaptan jyaken no ji manaralay a tao a meyvahay do Yotay, a kasaray da no sinjya do Yelosaleng a mahap so kingking a yako yangay jira.
Romans	15	32	No si apyahen na ni Ama ta do to am ori o ikasaray ko a mangay jinyo do dang a macigaga jinyo.
Romans	15	33	Inaoy si macikaop jinyo si Ama ta do to a yamanta nyaten so ikapiya no onowned ta. Amin.
Romans	16	1	Amyan so mangay jinyo do dang a meyngaran si Veypey. Iya rana ori am akma tey kakteh do cinai a mavakes a yasomidong so sinjya do Kengkedi.
Romans	16	2	Taotawwen nyo ori an, ta ori o vazay ta akmey meyketeketeh do cinai. No amyan so kakzeben na am sidongen nyo. Ta iya rana ori am ney makdeng a nisomidong so aro a tao. So nisidongan na jyakehen.
Romans	16	3	Ko ipeyminaminasi si Paycila kani Akwila a kararay ko a mahap so vazay na ni Yeso Kizisto.
Romans	16	4	Ta toda jyangay o inawan da no kasidong da jyaken. So ikabeken a yakehen no yasomaray nira, ta yakman sang o akma tey kakteh do cinai a beken a tao do Yotay do peycyakyokyokayan na a yasomaray nira.
Romans	16	5	Ko ipeyminaminasi sira o yamalwalovot a yameynozi do vahay da. Ko ipeyminaminasi o kagagan ko a si Ipaynayto. Ta iya rana am ney manma na niomanoyong ji Yeso Kizisto do Yasiya a pongso.
Romans	16	6	Ko isaray ji Madiya o zikzikna na jinyo.
Romans	16	7	Ko ipeyminaminasi o kasina ko no inawan a si Antoniko a kani Yoniya. Sira ori am nimanmanma pa ka nyaken a niomanoyong ji Yeso Kizisto. No kapteng da jyamen am sira ori o mina kararay ko do pamemtengan. Katenngan da sira no nipamnekan na ni Yeso Kizisto a amlivolivon no ciriciring na.
Romans	16	8	Ko ipeyminaminasi si Anpodi a kagagan ko a yarana omanod ji Kizisto.
Romans	16	9	Ko ipeyminaminasi pa si Opano a kararay ta a meyvazay ji Kizisto a kani Setawey a kagagan ko.
Romans	16	10	Ko ipeyminaminasi si Apeydi a jyablis so nakenakem ji Kizisto a kani Aditopo asa ka vahay.
Romans	16	11	Ko ipeyminaminasi o kasina ko so inawan a kakteh ta si Helotyan a kano akma tey kakteh do cinai a si Naciso asa ka vahay a omanoyong ji Yeso.
Romans	16	12	Ko ipeyminaminasi o kararay ko si Toveyna kani Tovosa kano kavakes ko a meyngaran si Peysi. Ta sira rana ori am yamakdeng sira a yamahap so vazay na ni Ama ta do to.
Romans	16	13	Ko ipeyminaminasi pa si Lovo. Iya rana ori am ney yapya na mahap so vazay na ni Ama ta do to. Ko ipeyminaminasi pa si ina na, ta iya ori am akma ney anak yaken.
Romans	16	14	Ko ipeyminaminasi si Asincito a kani Veykong a kani Hemeyse a kani Palopo a kani Hema kano karwan da akma tey kakteh do cinai.
Romans	16	15	Ko ipeyminaminasi pa si Veyaytaw a kani Yodiya kani Nidiya kano kakteh na mavakes a kani Awdinpa kano aro a sinjya a kararay da.
Romans	16	16	Ipeyminaminasi nyo pa o kadwan jinyo. Yada ipeyminaminasi inyo no aro a sinjya do peycyakyokyokayan na do jya.
Romans	16	17	Manga kakteh, o ko ivavaga jinyo am azimanen nyo sira o mangamaog so ciring a ipeyvwak da jinyo a iraherahet da so nakenakem da no amraralay ni Ama ta do to. Azimanen nyo sira o amlikolikod do manoyong a nanao a nimamizing nyo. Ta o akman rana sang a tao am ji nyo macikasngeni sira.
Romans	16	18	Ta o akman rana sang a tao am da ji ngapa o vazay ni Yeso a Panirsirngen ta. Ta o kataotao da o da naknakmen. Sira ori am littan da no ciring da o mahaha so nakem ji Ama ta do to a tao.
Romans	16	19	Yabo yaji makateneng jinyo so nakenakem a yamahap so ciriciring na ni Ama ta do to. Am ori o ko sarayan ya jinyo. O yako kakzeben jinyo am makakdeng kamo do apya vazay. O marahet a vazay am ji nyo macikasngeni.
Romans	16	20	Si Ama ta do to o yamanta nyaten so ikapiya no onowned ta. Makeykai na rana si Satan a haragen a kabo na rana no oyowyat na amlita jinyo. Inaoy si itoro na ni Yeso Kizisto a Panirsirngen ta o pangangarilawan na jinyo.
Romans	16	21	Na ipeyminaminasi inyo no mina kararay ko a si Timotay a nimeylimwang no ciriciring na ni Ama ta do to. O kasina ko no inawan a meyngaran si Lociye a kani Yeson a kani Sosipate am sira mamimin a yameyminaminasi ninyo.
Romans	16	22	Yaken rana am si Tesan ko a yamvatvatek do teygami eya. Yako ipeyminaminasi inyo.
Romans	16	23	O yako pacivahayan a meyngaran so Cyayo a yamrara so sinjya a yameynozi do vahay da am yakman sang a yameyminaminasi ninyo. Si Ilato a yatomalamozong no nizpi do keymiminili namen ya kani Kose am yakman sang sira yameyminaminasi ninyo.
Romans	16	24	Inaoy si itoro na ni Yeso Kizisto a Panirsirngen ta o pangangarilawan na jinyo. Amin.
Romans	16	25	Manoyong o kazwazway ta si Ama ta do to. Ta iya rana am yamanoyong a yaomoyat jinyo a meyhanhan nya akman so Mapasaray a Ciriciring na a ipeylimwang ko a yaomagaz ji Yeso Kizisto. Ori rana am ji da nikatenngan no kakwa a nanao na ni Ama ta do to.
Romans	16	26	Am sicyaikwaya am yameylimwang rana o nivatvatkan da no panoyonoywan na so ciring na no kakwa. Ori rana am ciring na do peycyamahamahatawan na no to meyyonong a Tao do to. So ikanoyong da na no tao a meyhanhan nya.
Romans	16	27	Azwazwain ta si Ama ta do to a tey mateneng a Tao do to a mangay do kaidan no karawan, do kanisomidong na jyaten ni Yeso Kizisto. Amin!
Romans	2	1-2	Yata katenngan o kanoyong na no oyaoyyan na ni Ama ta do to no akman so sang a tao. Am no si manamwad ka so tao am raraten mo ori. Ta o peyraratenan mo so sang am mo ipanci o kataotao mo a abo so karatan.
Romans	2	3	O nyo raten a vazay da no tao am ori o nyo peyvazain. Am makatayo ka do peykapyapinpinan na rana so tao ni Ama ta do to?
Romans	2	4	Manngwa, mo jyatenngi o pangangarilawan na ni Ama ta do to a yameypalanginan nimo a yamamlis? Am yamo kato nazibwan no rako a pangangasyan na yamvonas so raraten mo, do yana kakzeb jimo a yamamlis so onowned.
Romans	2	5	Am yamo kakmey mavota so onowned a yaji mamlis. Am no si marateng rana o araraw na no peyoyaoyyan na ni Ama ta do to am jyabo kaji nakdekdengan pa no ipasingsingkad na jimo no ji mapeycyakaban so tao a Tao do to a.
Romans	2	6	Ta si Ama ta do to rana am to na palololwa do vazay no tao o itoro na jira.
Romans	2	7	Yamyan so tao a yajimtad no da kapanidong so tao a yakomala so azwazway na ni Ama ta do to a kano to meyyonong a ikavyay no pahad da. O akman rana sang a tao am itoro na jira ni Ama ta do to o to meyyonong a ikavyay no pahad da do teyngato.
Romans	2	8	Am o yatomaosya so manoyong a nanao na ni Ama ta do to a yaomonot do malas a vazay da am meydedna jira o peyoyaoyyan na ni Ama ta do to.
Romans	2	9	O yameyraraten rana tao am tana tao do Yotay a tana beken a tao do Yotay am abo jira o makaliklik so alalaw da.
Romans	2	10	Am o manidong a tao am tana tao do Yotay a tana beken a tao do Yotay am ipanta na sira so azwazway da kano ikeynakem da kano ikapiya no onowned da.
Romans	2	11	Ta si Ama ta do to rana am ji mapeykakaban so tao.
Romans	2	12	O iwawalam na ni Ama ta do to a nitaid na ji Moyse am abo ori do beken a tao do Yotay a pangozayan da. O raraten da am ori oyyan na nira ni Ama ta do to, ta amyan so ipakateneng da do apya kano marahet. Am o tao do Yotay am ori o yanan no nitaid na a ciriciring na. So pangozayan na ni Ama ta do to do iwawalam na amwoya nira no meyraraten sira.
Romans	2	13	Beken a omamizing sya o abneken na ni Ama ta do to abo so raraten do tangain na. Ta o mangozay do iwawalam na a peyvazain o abneken na abo so raraten do tangain na.
Romans	2	14	O beken a tao do Yotay am ji da tenngi o iwawalam na ni Ama ta do to a nivatvatkan ni Moyse. Am amyan so pangozayan da do onowned da. So ipakateneng da do apya kano marahet. So icyakma ney to ngyan no iwawalam na ni Ama ta do to do onowned da no beken a tao do Yotay.
Romans	2	15	O apya icicirawat da am yongkad na ori no keyyan na do onowned da no iwawalam na ni Ama ta do to. Ta katenngan da o apya kano marahet a nakenakem da.
Romans	2	16	O yako ipeylimwang a Mapasaray a Ciriciring na ni Ama ta do to am no si marateng rana o yai ni Yeso Kizisto a mapeykapyapinpinan so tao am patwawen na rana o makakaday a taywen no tao do onowned da.
Romans	2	17	Inyo rana a tao do Yotay am nyo ipakazwazway o iwawalam na ni Moyse a kano mina kapamnekan na jinyo ni Ama ta do to amraralay nya.
Romans	2	18	Nyo katenngan o apya kano marahet, ta yamyan jinyo o iwawalam na ni Ama ta do to.
Romans	2	19	Yanyo ipanci o yanyo kapangonong no mavota tao a yamangay do kazngangan.
Romans	2	20	Nyo ipanci o kataotao nyo a makananao so jyateneng a tao. Nyo kapanci no kataotao nyo a mapamizing so avayo pa amraralay ni Ama ta do to a tao do yanyo kapakateneng do manoyong a nanao, a yamangozay do iwawalam na ni Moyse.
Romans	2	21	Nyo nanawen o aro a tao. Am ikongo yanyo ji makananaoi so kataotao nyo. No kamo maniring am, “Ji kamo manakaw,” am kamo manakaw.
Romans	2	22	No kamo maniring am, “Ji mangzakza so icyatatao,” am nyo ikakman sang. Nyo ikaoya o yamanaralay so malas a da iraralay. Am ikongo yanyo ipanakaw do panaralayan da.
Romans	2	23	Nyo ipakazwazway o na keyyan jinyo no iwawalam na ni Ama ta do to. Am nyo ji peyvazaya. Am ori o na pacikatamwadan jinyo ni Ama ta do to.
Romans	2	24	Ta maniring do Seysyo am, “Inyo a tao do Yotay o na yapwan no da kakolala so ngaran na ni Ama ta do to no beken a tao do Yotay.”
Romans	2	25	No kamo manoyong a yamahap so iwawalam na ni Ama ta do to am manoyong o keyyan no peypeypangayan no kayongkad do kataotao nyo. Am si ji nyo ngapa o iwawalam na am abwata peypeypangayan no kayongkad nyo do kataotao nyo.
Romans	2	26	Tana ji da yongkaji no beken a tao do Yotay o kataotao da am no ahapen da o iwawalam na ni Ama ta do to am jyabo kaji na pazanodan sira do nimyongkad do kataotao da a tao ni Ama ta do to a avyain na.
Romans	2	27	So ikanoyong na a meydedna jinyo a tao do Yotay no peyoyaoyyan na ni Ama ta do to. Ta tana myan jinyo so nivatvatkan ni Moyse a iwawalam na ni Ama ta do to a amyongkad do kataotao nyo am nyo ji mangononongi o iwawalam na a peyvazain. Tana da ji yongkaji o kataotao da no beken a tao do Yotay am da pangononongan o iwawalam na ni Ama ta do to.
Romans	2	28	Am sino manoyong a tao do Yotay a italamozong na ni Ama ta do to. Manngwa, nimyongkad do kataotao da? Beken a ori, ta o omanoyong jya tao am ori o italamozong na.
Romans	2	29	O manoyong a tao do Yotay am mamlis so onowned a omanoyong ji Ama ta do to. Ta ori rana am vazay na ori no Seyzi na ni Ama ta do to. So ikabeken a kahap so iwawalam na ni Ama ta do to a nitaid na ji Moyse. O mahap na azwazway no nimamlis so onowned a tao am beken a apo do tao, ta apo ji Ama ta do to.
Romans	3	1	No manoyong kakman na sang am ikongo peypeypangayan no ka tao do Yotay da kano kayongkad da do kataotao da.
Romans	3	2	Yaro peypeypangayan no nang. O ney manma na am na nitoro jira ni Ama ta do to o ciriciring na.
Romans	3	3	Tana yamyan jira so yatatasa yaji nganoyong do ciriciring na am cinakongo na. Manngwa, ablisen na pa o nakenakem na ni Ama ta do to?
Romans	3	4	Jyabo kakman na sang a. Tana todamimin o tao a mangalalas am jyabo kapangalalas na ni Ama ta do to a. Akman so ciring na do Seysyo. Ta maniring am, “No mehtaw o ciring mo am yamo pangononongan an. No kapacici da jimo am ji ka nikapatawan.”
Romans	3	5	Ala yamyan so tao a manci no, “Apya o keyyan no raraten ta. Ta o raraten ta am ipakateneng da no tao ji Ama ta do to a ji meyraraten a kazwazway da sya. So ikalas na ni Ama ta do to a mapasingsingkad jyaten.”
Romans	3	6	Beken a akman sang an. Ta no si malas o kapasingsingkad na jyaten ni Ama ta do to am makongo so wanjin a mapeykapyapinpin so tao do karawan.
Romans	3	7	Ala yamyan pa so tao a yamanci no, “Si malas o ciring ko am jyabo kaji da makatenngan jya no tao si Ama ta do to a yajyalas so ciring a. No akman sang am ikongo pasingsingkadan na jyaken ni Ama ta do to.”
Romans	3	8	“Ikongo ta jyangai a meyraraten a kapeypapya ta nya.” So da iyan no tao a yamanci no kapeyciring ko so sang, do da karaherahet jyaken. So ikanoyong da no akman sang a tao a peydednan na no oyaoyyan na ni Ama ta do to.
Romans	3	9	Manngwa, namen apyapya pa tao do Yotay a kano karwan no tao do tangain na ni Ama ta do to? Jyabo kakman na sang a. Nipanci ko na o tao do Yotay a kano beken a tao do Yotay a yameyyangay a yameysaod pa so raraten.
Romans	3	10	Akman so ipanci na do Seysyo. Ta maniring am, “Abwata o yasa ka tao abo so raraten.
Romans	3	11	Abwata o yasa ka tao a yamakateneng ji Ama ta do to. Yabo o yasa ka tao a yamakza no na kararalay ni Ama ta do to.
Romans	3	12	Yamamimin o tao a yamlikod ji Ama ta do to a yamangay do da peyraratenan. Yabo o yasa ka tao a apya so nakenakem.
Romans	3	13	O ciriciring da am ikarahet no tao. Sya mangononong so yamalas. So na icyakmey mavowaw no ciriciring da a tey manginanawa.
Romans	3	14	Ta mamimin a ipangangavay o ciriciring da.
Romans	3	15	No meyoyaoya sira am panwakwakan da rana so tao.
Romans	3	16	O angayan da nira ori am abo o ji da peyrarehta tao.
Romans	3	17	Ji da tenngi o kapya no onowned da do icyatatao da.
Romans	3	18	Ji da anyaheyan o peyoyaoyyan na ni Ama ta do to.”
Romans	3	19	O iwawalam na ni Moyse am itoro na ni Ama ta do to do tao do Yotay a pangozayan da. So ikabo no tao do karawan a omalalas do raraten da do tangain na ni Ama ta do to.
Romans	3	20	Abo asa ka tao a mangozay do iwawalam na ni Moyse a manoyong a manci no kabo no raraten na do tangain na ni Ama ta do to. Ta o iwawalam na ni Moyse am kapanidong na so tao a makateneng do raraten da.
Romans	3	21	Sicyaikwaya am na rana nipananao jyaten o na kabnek jyaten ni Ama ta do to a abo so raraten do tangain na. Ori rana am beken a iwawalam na ni Moyse, ta monganay do kapeyhanhan ni Yeso Kizisto akman so mina ciring da no panoyonoywan na so ciring ni Ama ta do to.
Romans	3	22	Si ipeyhanhan ta si Yeso Kizisto am abneken na rana yaten ni Ama ta do to a abo so raraten do tangain na. So ipeyyangangay na no nang a itoro na do meyhanhan nya tao.
Romans	3	23	Ta tanyo mamimin a yameyraraten a yaji makanet so nakenakem do tangain na ni Ama ta do to.
Romans	3	24	So na nitovoyan si Yeso Kizisto a yasomidong jyaten a komaro do raraten ta do na karilaw nyaten. So ikanoyong ta na abo so raraten do tangain na ni Ama ta do to.
Romans	3	25	Nitovoy na si Yeso Kizisto a mangay mawakwak no raraten ta. So ikanoyong no meyhanhan nya tao a mavonas rana so raraten. O ikakman na sang ni Ama ta do to am ipacita na o kaji na alasan a mapeykapyapinpin so tao. Ta o pangangasyan na am ori o ji na rana mapasingsingkaji do meyhanhan nya tao no kakwa.
Romans	3	26	Am sicyaikwa rana ya am na nyahap ni Yeso Kizisto o raraten no tao. So ikanoyong da no meyhanhan nya tao a mavonas rana so raraten ji Ama ta do to a kabnek na sira a abo so raraten do tangain na. Ori na ikatey yapya no na ahahapan sya ni Ama ta do to.
Romans	3	27	Am ikongo ipakazwazway ta. Jyabo a. O ko pancyan no nang am beken a ta kahap so iwawalam na ni Moyse o yata ikapya do tangain na ni Ama ta do to. Ta yaomagaz do yata kapeyhanhan ni Yeso Kizisto.
Romans	3	28	O ikabo no raraten no tao do tangain ni Ama ta do to am meykasaha. Ori rana am ipeyhanhan si Yeso Kizisto. So ikabeken a kahap ta so iwawalam na ni Moyse.
Romans	3	29	Jyabo ka tao do Yotay no mapeytao do to si Ama ta do to a. Ta Tao do to da no beken a tao do Yotay. So na ikanoyong no nang.
Romans	3	30	Yasa si Ama ta do to. O ikapya namen a tao do Yotay do tangain na am akman sang, ta inyo rana beken a tao do Yotay am no si anoyngan nyo si Ama ta do to am akman kamo sang a vonasen na so raraten.
Romans	3	31	No akman sang am manngwa, todabo rana o oyowyat na no iwawalam na ni Moyse? Jyabo kakman na sang a. Ta o manoyong a meyhanhan ni Yeso Kizisto a tao am ori o ipanci a manoyong a mangononong do iwawalam na ni Moyse.
Romans	4	1	Naknakmen ta pala si Apolahan a manoyong a ineynapo namen a tao do Yotay.
Romans	4	2	No si monganay do apya icicirawat na o abnekan na sya abo so raraten do tangain na ni Ama ta do to am manoyong kapakazwazway na nya. Am ji na mapazwayan do tangain na ni Ama ta do to.
Romans	4	3	Ta maniring do Seysyo am, “Na anoyngan si Ama ta do to ni Apolahan. Ori nibnekan na sya ni Ama ta do to do a abo so raraten do tangain na.”
Romans	4	4	O meyvazay a tao am manoyong o kapeynizpi sira. Am o nizpi da am beken a karilawan na nira no mapeyvazay sira, ta nizpi da do kapeyvazay da.
Romans	4	5	Am o nakenakem na jyaten ni Ama ta do to am beken a akman sang. Ta o meyhanhan nya tao am beken a monganay do kapya no icicirawat na. Ta o abnekan na sya abo so raraten ni Ama ta do to am monganay do kapeyhanhan na nya.
Romans	4	6	O akman rana sang a tao am tey yapya an, ta ji monganay do apya icicirawat na o yana vonasan so raraten na. Ori o akman so nipanci ni Tawey. Maniring am,
Romans	4	7	“O nivonas na rana so raraten ni Ama ta do to a tao am manoyong sira tey yapya o akman sang a tao.
Romans	4	8	O ji na rana naknakma ni Ama ta do to so raraten a tao am tey yapya o akman sang a tao.”
Romans	4	9	O ipanci na ni Tawey a tey yapya a tao am manngwa, o nimyongkad do kataotao na o peycirngan na sya? Beken a ori an. Ta macyangay sira o jya nimyongkad do kataotao da. Ta maniring do Seysyo am, “Na anoyngan si Ama ta do to ni Apolahan. Ori o nibnekan na sya ni Ama ta do to a abo so raraten.”
Romans	4	10	Ikongo nikapwan no akman sang. No kaji da pa nimyongkadan ji Apolahan an? No kateyka na rana niyongkadan da. Jyabo kaji na nimyapwan no kaji da niyongkadan do kataotao na.
Romans	4	11	O peypeypangayan na no kayongkad da do kataotao na am nivonas na rana ni Ama ta do to o raraten na, ta nipeyhanhan na si Ama ta do to. Am ori nipancyan na nya abo rana so raraten. Ori o da abnekan si Apolahan a ama da no yameyhanhan ni Ama ta do to a tao. Tana ji da yongkaji o kataotao da am to na rana abneken sira abo so raraten do kapeyhanhan da ni Ama ta do to.
Romans	4	12	Akman sang, ta yada akmey ama no yarana niyongkadan do kataotao da tao. Am beken a yada kanimyongkad rana do kataotao da, ta yada inarahen pa si Apolahan a yameyhanhan ni Ama ta do to.
Romans	4	13	O mina ciring na ni Ama ta do to ji Apolahan am itoro na o karawan ji Apolahan a kano sivosivovoong na. Am beken a kahap na ni Apolahan so iwawalam na ni Ama ta do to o peycirngan na sya, ta yamonganay do na kapeyhanhan ni Ama ta do to ni Apolahan. Ori nyabnekan na sya ni Ama ta do to abo so raraten do tangain na.
Romans	4	14	Ta no si azawen na yaten ni Ama ta do to do kahap ta so iwawalam na ni Moyse am manngwa, abo saon o peypeypangayan no kapeyhanhan ta ni Ama ta do to. So ikabo na saon no peypeypangayan no mina ciring na jyaten am.
Romans	4	15	O iwawalam na ni Moyse o yapwan no peyoyaoya na ni Ama ta do to. Ta abo yasa ka tao a manoyong a makahap sya. No abo pangozayan a iwawalam am do wanjin o kapwan no raraten no tao.
Romans	4	16	O mina ciring na ni Ama ta do to so meyhanhan nya tao am to na palololwa do kapeyhanhan da nya. So ji na monganai do kapya no icicirawat ta. Ta o aryarilaw na ni Ama ta do to jyaten a sivosivovoong na ni Apolahan am ori o nipanci na a itoro na jyaten ni Ama ta do to. So ji ta mangozai do iwawalam na ni Moyse. Ta macyangay ta ji Apolahan a omanoyong ji Ama ta do to. Ta iya rana am akma tey ama a yameyhanhan ni Ama ta do to.
Romans	4	17	Ta maniring do Seysyo am, “Ko abneken imo a ama da no tao do peycyamahamahatawan na.” So ipangononong na no ciring ni Ama ta do to. Ta o na anoyngan ni Apolahan a Tao do to am yamapeyvangon so nimawakwak a tao a nimangamamaog so karawan.
Romans	4	18	Tana katenngan na o katey masalit na no keyyan no minapodpod jya do kararakeh na rana am na anoyngan o kapangononong na no mina ciring na jya ni Ama ta do to. Ta maniring si Ama ta do to jya am, “Somaod ka so sivosivovoong.”
Romans	4	19	Toda ji makapoo (100) o kakawakawan na am naknakmen na rana o kararakeh na ni Apolahan. O mavakes na meyngaran si Salay am ji rana makapeytaodtod ori. Am ji na haywan ni Apolahan o kapeyhanhan na ni Ama ta do to.
Romans	4	20	Tana akman sang am ji na haywan o kararalay na ni Ama ta do to. Ta ikowyowyat na meyhanhan ni Ama ta do to a omazwazway sya.
Romans	4	21	Anoyngan na si Ama ta do to a mangononong do mina ciring na jya.
Romans	4	22	Am ori o nibnekan na sya ni Ama ta do to si Apolahan a abo so raraten do tangain na do kapeyhanhan na nya.
Romans	4	23	Am beken a iyaha o peycirngan na so kabo no raraten na.
Romans	4	24	Ta akman sang o ciring na jyaten, do yata kanoyong ji Ama ta do to a nimirwa a omvyay si Yeso Kizisto a Panirsirngen ta. So icyakman ta sang a abneken na ni Ama ta do to a abo so raraten do tangain na.
Romans	4	25	Nimawakwak si Yeso no raraten ta a kapirwa na rana mavyay. So ikanoyong ta na ipanci ni Ama ta do to abo so raraten do tangain na.
Romans	5	1	O na abnekan jyaten ni Ama ta do to a abo so raraten do tangain na am ta ipeyhanhan si Yeso Kizisto a Panirsirngen ta. So ikanoyong ta rana macikaop ji Ama ta do to.
Romans	5	2	O ta ikakman sang sicyaikwaya am pangangarilawan na ni Ama ta do to, do ta kapeyhanhan ni Kizisto. Am ori o ikasaray ta, ta katenngan ta o kahap na jyaten ni Ama ta do to do teyngato a macikasaray do azwazway na.
Romans	5	3	Tana amyan so alalaw ta am masaray ta. Ta ori ipakateneng ta rana do ahapan ta sya no myan so alalaw ta.
Romans	5	4	Ta si myan rana so peyneynaran ta sya do alalaw ta am mowyat ta na so onowned a omnanala so itoro na jyaten ni Ama ta do to sarasaray ta,
Romans	5	5	do kapeyhanhan ta ni Ama ta do to a mangononong do mina ciring na jyaten. Ta o Seyzi a nitoro na jyaten ni Ama ta do to am ori o yaomoyat do onowned ta a makateneng ta do pangangarilawan na ni Ama ta do to.
Romans	5	6	No kakwa pa am abo oyowyat ta a komaro do peyraratenan ta. Am kanimangozay na jya ni Kizisto do nipamnekan ni Ama ta do to a araraw a mangay mawakwak nyaten.
Romans	5	7	Yabo o tao a mawakwak no icyatatao na. Am ala yamyan so mawakwak no apiya so ahahapan sya tao.
Romans	5	8	Am no kapeyraraten ta pa am nikawakwak na yaten ni Kizisto. Ori rana am yongkad na ori ni Ama ta do to, do na karilaw nyaten.
Romans	5	9	No ta manoyong rana a yanimavonas so raraten no rala ni Yeso Kizisto am abneken na rana yaten ni Ama ta do to a abo so raraten do tangain na. No si akman sang am maliklik ta o peyoyaoyyan na ni Ama ta do to no makwa.
Romans	5	10	No kakwa am abo o kasngesngenan ta ji Ama ta do to. Am mina kawakwak na nyaten no Anak na. Am ori o ta na ipacikaop ji Ama ta do to. No manoyong o akman sang am jyabo kaji na ngahapan jyaten a. Ta si Yeso Kizisto rana am yamyan do teyngato a yasomidong jyaten.
Romans	5	11	Tamo isaray ji Ama ta do to o na kanimapanop jyaten ni Yeso Kizisto ji Ama ta do to. Am ori o yata ipacikaop ji Ama ta do to. So ta na ikasaray do yana kanimahap ni Kizisto so vazay na ni Ama ta do to a yasomidong jyaten.
Romans	5	12	Si Adam o yapwan no raraten do karawan. Am ori o nyangay na no inawan na do kapeyraraten na. Ori o nikapwan no kawakwak rana no tao do karawan. Ta yamamimin o tao a yameyraraten.
Romans	5	13	No kabo na pa no nitoro na ni Ama ta do to a iwawalam na ji Moyse am amyan rana so raraten no tao do karawan. Am o raraten no tao am ji pa mancyan a raraten da, ta abo pa o iwawalam a pangozayan da.
Romans	5	14	Am no kabo pa no iwawalam na ni Moyse am amyan rana so tao a mawakwak. Tana ji sira akman si Adam a ji niomamizing si Ama ta do to am akman sira si Adam a mawakwak, ta amyan so raraten da. Si Adam am pehngehngain ji Yeso Kizisto. Am meytarek o pamoonen da do tao.
Romans	5	15	Ta si Adam rana am nimeyraraten. Am ori o nikapwan no ikawakwak no tao. Am si Yeso Kizisto am tey mangarilaw, ta nikawakwak na o raraten no tao. O akman sang a pangangarilawan na ni Ama ta do to a yana nitoro do aro a tao am yabo tonggal na.
Romans	5	16	Meyraraten si Adam. Am ori o iyan no raraten no tao a mangay do kararatan. Am o meyhanhan ni Yeso Kizisto a tao am mavonas o raraten da, ta mahap da o pangangarilawan na ni Ama ta do to. Am ori o abnekan na rana sira abo so raraten do tangain na.
Romans	5	17	So ikanoyong na no raraten na ni Adam a yapwan no ikawakwak rana no tao. Am arakorako pa o pangangarilawan na ni Ama ta do to a kani Yeso Kizisto a yamapeyvaliw jyaten a abo so raraten do tangain na ni Ama ta do to a manta nyaten so to meyyonong a ikavyay no pahad ta.
Romans	5	18	So ikanoyong na no raraten na ni Adam a yapwan no kapeydedna no oyaoyyan na ni Ama ta do to do tao do karawan. Akman sang, ta o kapyapya na ni Kizisto am ikamimin no meyhanhan nya tao a mavonas rana so raraten a ipakahap da rana so to meyyonong a ikavyay no pahad da.
Romans	5	19	Yakman sang o aro a tao a omamoon so raraten ni Adam. Am kanyahap na rana ni Yeso Kizisto so vazay ni Ama ta do to a mawakwak no raraten ta. Am ori o ikamimin no tao a meyhanhan nya abneken na ni Ama ta do to a abo so raraten do tangain na.
Romans	5	20	O nitoro ni Ama ta do to a iwawalam na ni Moyse am ipakateneng no tao do raraten da. Am tana akman sang am arakorako pa o aryarilaw na jyaten ni Ama ta do to.
Romans	5	21	No kakwa pa am niharag no raraten o tao do karawan. Am ori o ikamimin da mawakwak no tao. Am o pangangarilawan na ni Ama ta do to am na nitoro do meyhanhan nya tao. So ikamimin da rana vonasen na so raraten. So ipakahap da rana so to meyyonong a ikavyay no pahad da, do da kanoyong ji Yeso Kizisto a Panirsirngen ta.
Romans	6	1	Manngwa, ji ta ngaroi o raraten ta a kato na ngarilawan nyaten ni Ama ta do to?
Romans	6	2	Jyabo kakman ta sang a. Ta yatamo rana nikarwan o peyraratenan ta. Am manngwa, olin ta pa o peyraratenan taha?
Romans	6	3-4	Kamo jyamimin a makateneng do peypeypangayan no kataktak da jyaten. Ta ori rana am yongkad no kapacizanod no raraten ta a yakmey nimaciwakwak ji Yeso Kizisto. So icyakman ta sang a macizanod ji Kizisto a mirwa a mavyay. So ikanoyong ta na makahap so vayo rana icicirawat ta, akman si Yeso a nipirwa na avyain ni Ama ta do to no oyowyat na.
Romans	6	5	No ta na macikaop ji Kizisto am yamyan pa so kapirwa na jyaten a avyain ni Ama ta do to no makwa.
Romans	6	6	Tamo na katenngan o adan ta onowned a yarana akmey nimacizanod ji Kizisto a nipadket do jyojika. So ikanoyong ta na a nikomaro rana do raraten ta. So ikabo na rana no oyowyat no raraten a tomalamozong nyaten.
Romans	6	7	Ta no mawakwak rana o tao am ji na rana nalamozongan no raraten.
Romans	6	8	No si nimacizanod ji Kizisto o adan ta onowned a nidomket do jyojika am anoyngan ta o kapacizanod ta ji Kizisto a mavyay.
Romans	6	9	Ta tanyo na katenngan si Kizisto a nimirwa a mavyay. So ji na rana wakwaki. Ta abo o oyowyat a makawakwak sya.
Romans	6	10	Ipisa si Yeso a mawakwak no raraten ta tao. So na rana ipacikaop ji Ama ta do to a mavyay sicyaikwaya.
Romans	6	11	Akman sang, ta naknakmen nyo o kapacizanod no adan a onowned nyo ji Kizisto a nimawakwak no raraten nyo. So ikanoyong nyo na a meypahagnat so onowned ji Ama ta do to, ta kamo rana macikaop ji Yeso Kizisto.
Romans	6	12	Am ori o ji nyo to amyapyai so kataotao nyo a italamozong no raraten. Ji nyo to ngonongonoci o marahet a onowned nyo.
Romans	6	13	Ji nyo mamyapyan o peyvongvongwan nyo a peylamlamsoin no raraten. Ta itoro nyo o kataotao nyo ji Ama ta do to a mahap so vazay na. O torwan nyo no kataotao nyo ji Ama ta do to am ahapen nyo o apya vazay na. Ta iya o na yapwan no vayo a inawan ta.
Romans	6	14	So ji na rana nalamozongi ninyo no raraten. Ta nyo na ipeyhanhan o pangangarilawan na ni Ama ta do to a makavonas so raraten nyo. So ji na monganai do apya icicirawat nyo.
Romans	6	15	No akman sang am manngwa, apya saon o kato ta na meyraratenan a meyhanhan no pangangarilawan na ni Ama ta do to a makavonas so raraten ta? Jyabo kakman ta sang a.
Romans	6	16	No onotan nyo o ciring no tao am manoyong kamo a lamlamsoy da. Akman sang, ta no si onotan nyo o raraten am manoyong kamo a lamlamsoy no raraten a mangay do kararatan. Am no si onotan nyo si Ama ta do to am abneken na inyo a abo so raraten do tangain na.
Romans	6	17	Am ta isaray ji Ama ta do to. Ta no kakwa am akma ney lamlamsoy inyo no raraten. Am sicyaikwa rana ya am yasa rana o onowned nyo a yaomonot do manoyong a nanao.
Romans	6	18	Am ori o ji na rana mapeylamlamsoi jinyo no raraten. So ikanoyong nyo na yamahap so apya vazay na ni Ama ta do to.
Romans	6	19	Abo o makdeng a ciring ko jinyo, ta ko ihawa inyo a ji makateneng jya. No kakwa pa am ji nyo amzaci o onowned nyo. Am ori o ikarahet no vazay nyo. So ikanoyong nyo akma ney lamlamsoy no raraten. Am sicyaikwa rana ya am itoro nyo o kataotao nyo ji Ama ta do to a mahap so vazay na. Ta ori o ji nyo rana meylimotengi so onowned a lamlamsoy na ni Ama ta do to.
Romans	6	20	No kapeylamlamsoy na pa jinyo no raraten am ji nyo akzan o kapeyvazay nyo so apiya vazay.
Romans	6	21	O yanyo ipacimanig rana sicyaikwaya a vazay am nipeyvazay nyo na. Am ikongo o na kapyapyan no akman sang. Kangay nyo saon do kararatan no akman sang am.
Romans	6	22	Am inyo rana sicyaikwaya am ji na rana peylamlamsoya inyo no raraten. Ta yanyo rana kakzeben si Ama ta do to a mapeylamlamsoy jinyo. So yanyo rana ipeyngongyod a yaomonot rana ji Ama ta do to. So ikanoyong nyo a makahap so to meyyonong a ikavyay no pahad nyo.
Romans	6	23	Ta o kapalit no raraten am mangay do makotokotod a lila no apoy a mangay no makwa. Am o yazaw na ni Ama ta do to so yamacibedbed ji Yeso Kizisto a Panirsirngen ta am ipanta na so to meyyonong a ikavyay no pahad da.
Romans	7	1	Nyo jyatenngi, manga kakteh, o yokoyokod rana no tao do karawan eya am o mavyay a tao o kapyan na. Am no mawakwak rana tao am abo rana peypeypangayan na no yokoyokod do karawan.
Romans	7	2	Akman so nimacivahavahay rana a mavakes. Ta no mavyay pa o kahanghangan na am ji na to ngaroi. Ta ori o adan a iwawalam no tao do karawan. No si mawakwak saon o kahanghangan na o ji na rana mangozai do iwawalam ori am.
Romans	7	3	Am ori an, no meyigegen pa o kahanghangan na am ji to macitovong do karwan no tao. Ta o akman rana sang am somagpyan. Am no nimawakwak rana o kahanghangan na am ipanci rana ori no tao a to rana naliway. So ikapya na rana macivahavahay.
Romans	7	4	Manga kakteh, yakamo akman sang a na rana ji nalamozongan no iwawalam na ni Moyse. Ta kanyo na macikaop ji Yeso Kizisto a nimawakwak no raraten nyo. Inyo rana sicyaikwaya am na rana ipeymatmatngeh inyo ni Yeso a yanimirwa a mavyay a Panirsirngen ta. Ta iya o manoyong a ahapen ta so vazay.
Romans	7	5	No kato ta pa mangozayan do adan a onowned ta a meyraraten am nipatwaw no iwawalam na ni Moyse o raraten ta do onowned ta. Am o kapalit no raraten am mangay do makotokotod a lila no apoy a mangay no makwa.
Romans	7	6	Am sicyaikwa rana ya am na rana jyagogadan yaten no nivatvatkan a iwawalam na ni Moyse. Ta ori rana am adan rana ori. So ta na pangozayan do na ipananao jyaten no Seyzi a vayo a nakenakem ta ji Ama ta do to.
Romans	7	7	No akman sang am manngwa, ipanci ta o iwawalam na ni Moyse a yapwan no raraten? Jyabo kakman na sang a. Ta o iwawalam na ni Moyse am ipakateneng ta do raraten. No abo iwawalam a yamanci no kaji mangagoman am jyabo ko kapakateneng do karahet no mangagom a.
Romans	7	8	Nimeycicinda jyaken o raraten a amyan. No ipanci no iwawalam na ni Moyse o kaji mangagoman am ikaraherahet ko a mangagom. No abo iwawalam na ni Moyse am jyabo kapakateneng ta do kapeyraraten ta.
Romans	7	9	No kaji ko pa makatenngan do iwawalam na ni Moyse am akmey abo raraten ko. Am katenngan ko na o iwawalam na ni Moyse am katenngan ko na o karahet no icicirawat ko, do kapakateneng ko rana do peyoyaoyyan na ni Ama ta do to do meyraraten a tao.
Romans	7	10	Am o peypeypangayan no iwawalam na ni Moyse am ipakateneng no tao do to meyyonong a ikavyay no pahad. Am o akman rana sang jyaken am yangay ko do kararatan. Ta yako jya nimataptap a yanipeyvazay no iwawalam na ni Moyse.
Romans	7	11	Manoyong ko kakmey mavota no raraten. Am ori o ko nipasobnan do iwawalam na ni Moyse. So ikanoyong ko mangay do kararatan.
Romans	7	12	Am o iwawalam na rana ni Moyse am apyaha, ta abo marahet do dang.
Romans	7	13	Manngwa, iwawalam na ni Moyse o yangay ko do kararatan? Jyabo kakman na sang a. O yangay ko do kararatan am raraten ko. Abo o karatan no iwawalam na ni Moyse. Ta ipakateneng no tao do raraten na. So na ikanoyong no raraten a mapeyparai jyaten ji Ama ta do to.
Romans	7	14	Manoyong o na kapo ji Ama ta do to no iwawalam na ni Moyse. Am yaten rana am tao ta. Jyabo kapakataptap ta so yadomket a ciring do iwawalam na ni Moyse a.
Romans	7	15	Ko jyatenngi o ko vazay. Ta o ko ikakza a vazay am ko ji peyvazaya. O ko pacioyyan a vazay am ko mangay peyvazain.
Romans	7	16	Ko anoyngan o iwawalam na ni Moyse a manci nyaken a ji meyraraten. Am ko jyapakongo kataotao ko, ta ko meyraraten.
Romans	7	17	No yamanoyong ori am beken a yaken o yameyngongyod a yamapeyvazay sya. Ta o raraten do onowned ko am ori o yamapeyvazay sya.
Romans	7	18	Ko katenngan o na kabo no apya do onowned ko. Tana ko tey kakza ahapen o apya vazay am ko jyapakongo a yapeyvazain.
Romans	7	19	O ko ikakza apya vazay am ko ji ngapa. O ko jyakzan a marahet a vazay am ko ahapen.
Romans	7	20	No si peyvazain ko o yako jyakzan a vazay am manoyong ka beken a yaken no nang. Ta vazay na ori no yamyan do onowned ko a raraten.
Romans	7	21	Cinatao ko o kapeyraraten ko. No ko ikakza o yako kapanidong am ko ji peyvazaya, ko kahap so yamarahet a vazay.
Romans	7	22	Am o na ikakza no onowned ko am vazay na ni Ama ta do to.
Romans	7	23	Am kapeylamlamsoy na so kataotao ko no raraten. Ori o yamaciliman do ikakza no onowned ko. Am ori o yako icyakmey mavaod no raraten.
Romans	7	24	Yako tey mazikna so onowned. Sino makasidong jyaken a komaro do raraten kaji ko angayan do kararatan.
Romans	7	25	Ko isaray ji Ama ta do to. Ta yana sidongen yaken ni Yeso Kizisto a Panirsirngen ta. Yako ikakza o yako kownot ji Ama ta do to am o raraten do onowned ko am ori o yasomengseng jyaken.
Romans	8	1	O pacikaopan ni Kizisto a tao sicyaikwaya am ji na rana meydednai no peyoyaoyyan na ni Ama ta do to a mangay no makwa.
Romans	8	2	Ta o Seyzi am ori o yamapanop jyaten ji Yeso Kizisto. So ta ikanoyong rana yakmey nikowvayan so raraten a kano ji na rana meydednai no peyoyaoyyan na ni Ama ta do to.
Romans	8	3	O iwawalam na ni Moyse am ji na sidong yaten a komaro do peyraratenan ta. Ta cinatao ta o kapeyraraten ta. Am si Ama ta do to am ori o yanisomidong jyaten. Na nitovoy o Anak na a yamacingay so keyteytawan do tao do karawan a yanimawakwak no raraten ta. So ji na rana nalamozongi nyaten no raraten.
Romans	8	4	O nikakman na sang ni Ama ta do to am na ikarilaw yaten a ji makataptap so iwawalam ni Moyse. Am ori o na nitovoyan so Seyzi a omoyat jyaten a omonot do isaray na ni Ama ta do to a vazay, a ji rana meyraratenan.
Romans	8	5	Ta o to mangozay do malas a onowned a tao am italamozong no onowned na. Omonot do Seyzi a tao am italamozong na ni Ama ta do to.
Romans	8	6	O italamozong no adan na onowned a tao am mangay do kararatan. O italamozong no Seyzi am mahap da o ikapiya no onowned da kano to meyyonong a ikavyay no pahad da.
Romans	8	7	O to mangozay do malas a onowned na tao am akma ney kavosoyan si Ama ta do to. Ta ji na ngonoci o iwawalam na ni Ama ta do to.
Romans	8	8	O to mangozay do malas a onowned na tao am ji nakzan o akman sang ni Ama ta do to.
Romans	8	9	No si italamozong na inyo no Seyzi am manoyong o kaji nyo na mangozayan do adan a onowned nyo. Ta o vazay no Seyzi o pangozayan nyo. O kabwan no Seyzi na ni Yeso Kizisto am ji macikaop ji Kizisto.
Romans	8	10	Am no si myan jinyo si Kizisto am tana mawakwak o kataotao nyo am mavyay o pahad nyo, ta yana rana nivonas o raraten nyo ni Ama ta do to. Am ori o na abnekan jinyo abo rana so raraten do tangain na.
Romans	8	11	No si myan jinyo o Seyzi na ni Ama ta do to a niomvyay si Yeso Kizisto am akman kamo sang a ipirwa na avyain ni Ama ta do to, do kowyat na jinyo no Seyzi na ni Ama ta do to.
Romans	8	12	Am ori an, manga kakteh o ji ta to mangozai do adan ta onowned an.
Romans	8	13	Ta no si to nyo mangozai o adan a onowned nyo am jyabo kaji nyo angayan do kararatan a. Am no si onotan nyo o Seyzi a komaro do raraten nyo am jyabo kaji nyo avyayan do teyngato a.
Romans	8	14	O ipeypalanginan na no Seyzi a tao am mamimin sira akma ney anak ni Ama ta do to.
Romans	8	15	Ta o itoro na ni Ama ta do to a Seyzi am beken a mapeylamlamsoy jinyo a omanyanyahey jinyo, ta peyvaliwen na inyo a akma ney anak ni Ama ta do to. So oyatan na jyaten no Seyzi a tomawag ji Ama ta do to a manci no, “Mo Ama.”
Romans	8	16	O Seyzi do onowned ta am ori o ipakateneng ta do mina kapeyvaliw na jyaten a akma ney anak ni Ama ta do to.
Romans	8	17	No manoyong o kakma tey anak ni Ama ta do to am manoyong keyyan no itoro na jyaten no makwa. So ikakman ta sang a macikasaray do Anak na si Yeso Kizisto. Ta yaten rana am no macyanod ta do alalaw na ni Kizisto am macikazway ta do azwazway na.
Romans	8	18	Ko naknakmen o alalaw ta sicyaikwaya am jyabo kapakataha na so yaomanam a azwazway ta no makwa.
Romans	8	19	O yamakakaday a na nyamamaog ni Ama ta do to am yada toda ji nalla o araraw no ipeytotwaw no azwazway na do omanoyong jya tao.
Romans	8	20-21	Ta o yameykamadadayan a nyamamaog na ni Ama ta do to am nimablis o nyamaogan na sira do kanimacizanod da ji Adam a nioyyan na ni Ama ta do to. Am beken a monganay do nyamamaog na o akman sang, ta monganay ji Ama ta do to. Am tana akman sang am amyan so kasa araw a isaliway da no nyamamaog na. So ikanoyong da rana macikasaray do omanoyong ji Ama ta do to a tao a ji rana babalinas.
Romans	8	22	Yata katenngan sicyaikwaya o yamakakaday a yana nyamamaog ni Ama ta do to a yamyan so alalaw, akman so amyan do vahay a mavakes so zikzikna.
Romans	8	23	Beken a o nyamamaog na o akman sang. Ta yaten rana ya na yanan no Seyzi a tao a yongkad na no kapanta na nyaten ni Ama ta do to so to meyyonong a ikavyay no pahad ta am akman ta sang do onowned ta a macizizikna jya, a omapanala si Ama ta do to a mapanop jyaten a anak na a manta nyaten so ji rana wakwak a kataotao ta do teyngato.
Romans	8	24	O na patazadangan jyaten ni Ama ta do to am ta toda ji ngamoga a yamahap o yana itoro ni Ama ta do to. Am no to na cita o akman sang am ji mancyan ori a yatoda ji ngamoga a mahap a itoro na ni Ama ta do to.
Romans	8	25	Am no ipeyhanhan ta o yaji macimatai am manoyong kaji ta maciziziknan a omnanala sya.
Romans	8	26	Akman sang, ta no myan so alalaw ta am na sidongen yaten no Seyzi. No ji ta teneng a mapasyasi ji Ama ta do to am na rana to mapasyasyan nyaten no Seyzi no ji ta tenngi a patwawen a ciring.
Romans	8	27	Si Ama ta do to o yamakateneng do onowned ta. Katenngan na o nakenakem no Seyzi. Ta o Seyzi am na to mangozai o nakenakem na ni Ama ta do to a yameynozi nyaten a yamanoyong a italamozong na tao.
Romans	8	28	Tamo katenngan na kasidong ni Ama ta do to so yamraralay nya a tao a nipamnekan na mangozay do nakenakem na a tao. So na ikamimin no vazay da na ipeypalanginan ni Ama ta do to. So ikanoyong da meypapya nya.
Romans	8	29	Ta o nipamnekan na ni Ama ta do to a amraralay nya tao am to na ji ngamoga sira akman so Anak na si Yeso Kizisto apiya so ahahapan sya. So ikanoyong na ni Yeso a akmey rakeh na jyaten akmey meyketeketeh do cinai.
Romans	8	30	Ta o tao a nipamnekan na ni Ama ta do to a amraralay nya am nipanop na sira a omanoyong jya, kabnek na sira abo so raraten do tangain na. So ikanoyong da macikazway jya do teyngato no makwa.
Romans	8	31	No yakman sang am ikongo ipanci ta. No si sidongen na yaten ni Ama ta do to am abo makaharag jyaten.
Romans	8	32	Kakwakwan no Anak na yana ji ingbeywani a yana nitoro a mawakwak nyaten. Ney manngo rana o yamakakaday a kakzeben ta no nakem. Ta jyabo o na ingbeywan jyaten a.
Romans	8	33	Sino o amraherahet jyaten a nipamnekan na ni Ama ta do to. Ta yaten rana am na rana nibnek yaten a abo so raraten do tangain na.
Romans	8	34	Am sino paro o yamanci no kaoya na nyaten ni Ama ta do to no makwa. Jyabo asa ka tao a. Ta si Yeso Kizisto rana nimawakwak a kapirwa na mavyay am yamyan rana do wanan na ni Ama ta do to a yameyneynozi nyaten.
Romans	8	35	Ikongo o makapasyay jyaten do pangangarilawan ni Yeso Kizisto. Manngwa, alalaw ta? Manngwa, peyrarehtan da jyaten? Manngwa, kakcinan ta? Manngwa, kabo no peymeymasaodan ta? Manngwa, kangineynanawan ta? Manngwa, wakwakan da jyaten? Jyabo a. Ta yabo o makapasyay jyaten do pangangarilawan ni Ama ta do to.
Romans	8	36	O aro a alalaw ta am akman so yadomket do Seysyo. Ta maniring am, “Anoyngan namen imo. Am ori o yanamen ipangday so araraw a yatoda jyangay so inawan. Yada yamen patpehen no tao do kagling a yaomanam a yada wakwaken.”
Romans	8	37	Am cyaha, ta no si ipeyhanhan ta si Yeso Kizisto a yamarilaw nyaten am jyabo kaji ta makaharagan so yamakakaday a alalaw ta a.
Romans	8	38-39	Ta yako anoyngan o kabo no makapasyay jyaten do pangangarilawan ni Ama ta do to. Tana mavyay ta, tana mawakwak ta am to meyyonong o karilawan na nyaten ni Ama ta do to. Tana tinsi a tana kalamsoyan ni Satan am abo o makapasyay jyaten ji Ama ta do to a marilaw nyaten. So ikabo no oyowyat do sinokob no hanit a makapasyay jyaten do aryarilaw na jyaten ni Ama ta do to. Tana sicyaikwaya, tana no makwa am abo do karawan o amyan so oyowyat a mapasyay jyaten do pangangarilawan na ni Ama ta do to a yarana macikaop ji Yeso Kizisto a Panirsirngen ta.
Romans	9	1	Sicyaikwa rana ya am yamanoyong ko ipanci jinyo. Ji ko palasa o ciring ko, ta ko macikaop ji Kizisto. Yako katenngan o ko ipanci, ta o Seyzi am ori o tomalamozong no onowned ko.
Romans	9	2	Ko to naknakma sira o kasina no inawan ko a Isedi a tao a yapa ji nganoyong ji Yeso Kizisto. So yako ikarahet no aktokto a yameyngen so onowned.
Romans	9	3	Tana mazavat rana o karilawan na nyaken ni Kizisto do kahap na sira ni Ama ta do to so kasina ko no inawan am apyahen ko o akman sang.
Romans	9	4	Sira rana Isedi a tao am nipamnekan na ni Ama ta do to a akma ney anak do karawan. So yada rana nipakacita so azwazway na ni Ama ta do to. Sira o nitorwan na no pangozayan da ciring a kano iwawalam na. So da pakatenngan rana do da kararalay ni Ama ta do to. So da rana nipakahap so nakem na jira ni Ama ta do to.
Romans	9	5	Sira rana am sivosivovoong da sira no katenngan a ineynapo namen no kakwa. So ipacitetngehan na jira ni Kizisto. Am si Kizisto rana am makarakarang pa kano meycyamadadayan. So ikanoyong na paingan ta so ciring a Tao do to. Amin.
Romans	9	6	Beken a ko ipanci o kabo na rana no peypeypangayan no mina ciring na ni Ama ta do to jira, do da kaji nganoyngan ji Yeso Kizisto. Ta beken a todamimin sira o sivosivovoong ni Isedi a meyngongyod a Isedi a tao a italamozong na ni Ama ta do to.
Romans	9	7	O sivosivovoong na ni Apolahan am beken a todamimin sira akma ney anak ni Ama ta do to. Ta o mina ciring na ni Ama ta do to ji Apolahan am, “O nimapodpod ji Isa am ori o manoyong a sivosivovoong mo.”
Romans	9	8	O peypeypangayan no ciring na am beken a mamimin o nimapodpod ji Apolahan a abneken na anak ni Ama ta do to. Ta o meyhanhan nya a mangononong do ciring na am ori o meyngongyod a abneken na anak.
Romans	9	9	Ta o ciring na ni Ama ta do to ji Apolahan am, “No marateng o araraw na am mai ko an. So ipeytaodtod na ni Salay so asa ka mahakay.”
Romans	9	10	Akman sang, ta o rarwa ka anak na ni Leypeycya am asa o ama da. Iya rana am si Isa.
Romans	9	11-12	Am ikongo do nipamnekan na o asa ka anak na, am ori o nipacisirsiring na ni Ama ta do to ji Leypeycya. Maniring am, “Allamen na no rakrakeh o ananak.” Am no kapacisirsiring na jya am abo pa dang o marahet a kano apya a vazay. Ta ji sira pa nimalikey o meyketeh ang. Am ori o ikanoyong na ni Ama ta do to a mangozay do nakenakem na. So ji na monganai do kapyapya no icicirawat no tao o pamnekan na ni Ama ta do to.
Romans	9	13	Akman so ciring na do Seysyo. Ta maniring am, “Yamahamahama pa o aryarilaw ko si Yakebo a kani Isaw.”
Romans	9	14	Am manngwa, apya o kapanci ta ni Ama ta do to a mapeykakaban so tao? Jyabo kapya no nang a.
Romans	9	15	Ta maniring si Ama ta do to ji Moyse am, “O ikarilaw ko am to ko arilawan. O ikasi ko am to ko asyan.”
Romans	9	16	O makahap so pangangasyan na ni Ama ta do to am ji monganai do nakenakem a kano vazay no tao, ta monganay do pangangarilawan na ni Ama ta do to.
Romans	9	17	Maniring si Ama ta do to ji Valaw a domket do Seysyo am, “Ko imo pamnekan a panirsirngen. Mangay ko peydednahen jimo o peyoyaoyyan ko a kapakateneng da jya no tao so oyowyat ko a kapeylimwang na rana no ngaran ko do peycyamahamahatawan na.”
Romans	9	18	Am ori an, ta o ikarilaw na am to na mangozai ni Ama ta do to o nakenakem na. O pasaliten na so onowned am todasalit so onowned.
Romans	9	19	Ala amyan so tao a manci nya jyaken so, “No akman sang am ikongo oyyan na nyaken ni Ama ta do to do peyraratenan ko. Ta abo mapasobna do nakenakem na.”
Romans	9	20	Am sinosino ka a to makadket ji Ama ta do to a yapasobnan. Kadketan no tana kapanci na nya do meytanatana tao so, “Mo akmanan jyaken so sya so kamamaogan.”
Romans	9	21	Manngwa, abo o nakenakem na no meytanatana tao a mapeykataretarek so amamaogen na? Jyabo kaji na makamaogan no tao no asa memeh a tana so adwa meytarek so kapyapya a.
Romans	9	22	Akman sang o vazay na ni Ama ta do to. Ta nipacita na o peyoyaoyyan na kano oyowyat na. Am na kato anketkenan do nakenakem na yamwoya no tao do da peyraratenan.
Romans	9	23	Am na kapacita nya jyaten so rako a pangangasyan na. Ta yaten rana ya am nipamnekan na yaten a macikazway jya no makwa.
Romans	9	24	So yata ikanoyong a na nipamnekan do tao do Yotay a kado beken a tao do Yotay.
Romans	9	25	Akman so ciring na ji Hesiya. Ta maniring am, “Sira rana jya nimeycicinda ananak ko am ipanci ko na sira anak ko. Sira rana ji ko aktoktwan a ikarilaw am ikarilaw ko na sira.”
Romans	9	26	“Nipanci ko na jira no kakwa pa o kaji ko mapeyyanakan sira. Am ko na abneken sira sicyaikwaya anak ko, ta yaken rana am to ko meyyonong a mavyay a Tao do to.”
Romans	9	27	O nipanci na pa ni Isayya do Isedi a tao am, “Tana akmey anay do pasalan sira so karwaro o Isedi a tao am apereh jira o ahapen na ni Ama ta do to.
Romans	9	28	Ta yana makeykai o Panirsirngen ta a mapeykapyapinpin so tao do karawan.”
Romans	9	29	Akman so ciring na pa ni Isayya. Ta maniring am, “No na jya nipamezed yaten ni Ama ta do to so sivosivovoong ta am jyabo kaji ta nimakmanan so tao do Sotoma kado Hamola a nimamimin a nimawakwak a.”
Romans	9	30	O makdeng do jya am sira rana beken a tao do Yotay a yaji meyhanhan no apya icicirawat da am yana sira nivonas so raraten. Na abneken rana sira apya do tangain na do yada kapeyhanhan nya.
Romans	9	31	Am sira rana tao do Yotay a yamangozay do iwawalam na ni Moyse am jyabo da kapakahap so aryarilaw na sira ni Ama ta do to a.
Romans	9	32	O da ikakman sang am yada ji meyhanhanan si Yeso Kizisto. Ta yada ipeyhanhan o da kapya no icicirawat. Am si Yeso Kizisto am akmey veysen a cikadan no tao, ta ji da meyhanhanan.
Romans	9	33	Akman so ciring do Seysyo. Ta maniring am, “Citahen nyo, ta yako mapangay so yasa ka veysen do yasa ka ili a meyngaran so Sian. O veysen rana ori am cikadan da no tao. Am o meyhanhan nya tao am amyan so nakem na jira ni Ama ta do to.”
Revelation	1	1	O vakong rana ya am na adketan no nipatwaw ni Yeso Kizisto a vazay. O na nitorwan nya jya ni Ama ta do to so akman sang a vazay am mangay na ipanci do aro a lamlamsoy na o yarana makeykai a makaranes a vazay. Si Kizisto rana am nimapahanhan so tinsi a mangay mapacita no aro a vazay eya do lamlamsoy na si Yowani.
Revelation	1	2	Meyratateng am padketen na rana ni Yowani do vakong o nimacita na aro a vazay. Ori rana am nipatwaw ni Yeso Kizisto a ciriciring a apo ji Ama ta do to.
Revelation	1	3	O amvilang do vakong eya tao am tey yapya sira. O makamizing so yana nipaziman a ciring a kapangonong da jya am tey yapya sira o akman sang a tao, ta yarana makeykai o araraw na no ipakaranes na.
Revelation	1	4	Yaken rana am si Yowani ko. Yako ipeyteygami sira o yapito a ka kyokay do Yasiya pongso. Inaoy no si itoro na jinyo o ikapiya no onowned nyo a kano pangangarilawan a apo ji Ama ta do to a jyablis a Tao do to a nimapo no kakwa a na kato ngayyan sicyaikwaya a mangay do kaidan no karawan a kano Seyzi na ni Ama ta do to,
Revelation	1	5	a kani Yeso Kizisto a ta ipeyhanhan so ciring. Iya rana am ney manma na nimirwa a mavyay. Si Yeso Kizisto rana am yatomalamozong no panipanirsirngen do karawan. Na ikarilaw yaten. Na nipahawa yaten no rala na do yata peyraratenan.
Revelation	1	6	Na nipamnekan yaten ni Yeso a to ngonongonong do kangay ta do tangain na ni Ama ta do to a omraralay nya. Inaoy si omaing o azwazway a kano oyowyat ji Yeso Kizisto a mangay do kaidan no karawan. Amin.
Revelation	1	7	Citahen nyo an, si Yeso Kizisto a maciralay do cinalab a mai an. Mamimin o tao a makacita sya, mangay do nimapadket sya do jyojika tao o makacita sya. So ikamimin no tao do karawan a malaw nya so onowned a makaranes do karawan. So ikanoyong no akman so sang.
Revelation	1	8	Maniring si Ama ta do to a Panirsirngen ta am, “Yaken am Aarva kano Yamicya a nikapwan na kano pangavosan na no aro a vazay eya.” Ta si Ama ta do to rana am jyablis a Tao do to a nimapo no kakwa a na kato ngayyan sicyaikwaya a mangay do kaidan no karawan.
Revelation	1	9	Yaken rana am si Yowani ko a akma nyoy kakteh do cinai. Ta yata akmey asaha do tangain ni Yeso. So yako ipacizanod jinyo a yaji macizizikna do alalaw nyo, do yana katalamozongan nyaten ni Ama ta do to. Niplin da yaken do alikey a pongso a meyngaran so Patemo do kapeylimwang ko no ciriciring na ni Ama ta do to a kano nanao a nipatwaw ni Yeso Kizisto.
Revelation	1	10	Ipisa ka niciyo na am oyatan na yaken no Seyzi. So nipakamizing ko so akmey meyzapa a manci nya jyaken do likod ko.
Revelation	1	11	Maniring am, “Imo rana am vatvatkan mo o mo macita a kaparara mo so vakong do apito a ka kyokay do Ivoso a kado Semayna kado Peycyamo a kado Tiyatila kado Satise a kado Veylatevey a kado Lawticya.”
Revelation	1	12	Citahen ko o macisirsiring jyaken a tao am mapengkad ko o apito a ka peyzeyzampwan a ovay.
Revelation	1	13	O avak no peyzeyzampwan am amyan so asa ka akmey tao a meytatanek do dang a meyyayob so magorogod a mangay do ai na a mibtek so ovay do vatavat na.
Revelation	1	14	O avok na am akman so bobow no kagling so kalavalavang. O mata na am akman so apoy a manikap.
Revelation	1	15	O ai na am akmey nilinasan a aswaz. O ciring na am akman so azda a zomaigezeg.
Revelation	1	16	O wanan na am meypinan so apito a ka mata no hanit a somangpa so matarem a ipangan. O moing na am akman so peyignan no araw a mangowap.
Revelation	1	17	Macita ko am to ko naziyazikaz do tangain na, akman rana so nimawakwak a tao. Meyratateng am pinanan na yaken no wanan na. Maniring am, “Ji ka nyahey. Ta yaken rana am nikapwan na kano pangavosan na.
Revelation	1	18	Yaken rana am to ko meyyonong a mavyay. Nimawakwak ko no kakwa. Am ko na mavyay sicyaikwaya a mangay do kaidan no karawan. Yaken rana am yatomalamozong no kawakwakan a kano yaomanam pa vazay ko do mawakwak a tao.
Revelation	1	19	Imo rana am vatvatkan mo o macita mo. Tana sicyaikwaya, tana yaomanam pa a vazay am miminen mo a padketen.
Revelation	1	20	O peypeypangayan no yapito a ka peyzeyzampwan a ovay a macita mo do wanan ko am yapito a ka kyokay. O yapito a ka mata no hanit am panipanirsirngen no yapito a ka kyokay.”
Revelation	10	1	Nimakacita ko pa so asa ka tey mowyat a tinsi apo do teyngato a meyyayob so cinalab a meysakop so nangirang. O moing na am akma raney araw a maniray. O ai na am akma raney amlida apoy.
Revelation	10	2	O lima na am meypinan so mavezay a likta vakong. O asa ka ai na am amzasag do awa. O asa ka ai na am amzasag do kacyan.
Revelation	10	3	No amlololos ori am akma raney kokoman so tao so ilololos. No ipisa amlolos am apito o adey a zomaigezeg.
Revelation	10	4	Padketen ko o peypeypangayan no apito a ka adey am amyan so ciring a apo do teyngato. Maniring am, “O peypeypangayan no yapito a ka adey am ji mo meycicicyan. Ji mo padketa.”
Revelation	10	5	Komavos rana ori am o nimacita ko a tinsi a meytatanek do awa kado kacyan am macita ko rana mapatala so wanan na do teyngato,
Revelation	10	6	kasirisiring na si Ama ta do to a nimangamamaog so hanit a kano teyrahem a kano awa kano meycyamadadayan a nyamamaog na. Maniring am, “Ji rana inini ori.
Revelation	10	7	Ta no si omanam pa avyotan no ikapito no tinsi am pangononongan na rana ni Ama ta do to o mina ciring na pa so aro a lamlamsoy na a panoyonoywan na so ciring na.”
Revelation	10	8	Makarahan am mamizing ko pa o nimamizing ko pa no kakwa apo do teyngato. Maniring am, “Mangay mo hapen kai mo no yamavezay a vakong do lima no tinsi a yameytatanek do awa kado kacyan.”
Revelation	10	9	Mangay ko am ipanci ko o tinsi a tomoro nya jyaken so likta vakong. Maniring jyaken am, “Hapey a katlen mo nya. Tana meyngen do velek mo am cyaha, ta maganinem do ngoso mo.”
Revelation	10	10	Karahan am todahen ko o likta vakong a apo do lima na a kakan ko sya. So nikanoyong no ngoso ko a maganinem. Am itlen ko am todeyngen rana o velek ko.
Revelation	10	11	Maniring pa jyaken o tinsi am, “Ipisa ka pa a mangay a mapaziman sya do peycyamahamahatawan na kano meykataretarek a tao a kano meykataretarek so ciriciring a kano aro a panipanirsirngen.”
Revelation	11	1	Amyan so nimanta nyaken so kayo a dedpang. Maniring jyaken am, “Tanek a kaktokto mo do yana tankan no yararalayan ni Ama ta do to a kano patanatanangan so nakem a kavilang mo do karwaro da no yamanaralay a tao.
Revelation	11	2	Am ji mo aktoktoi o pantaw na, ta o pantaw na am yarana nitoro do beken a tao do Yotay. Sira rana am ipeykaraherahet da o akma ney ili ni Ama ta do to a yadwa so ikasikalima (42) a vehan.
Revelation	11	3	Manovoy ko so rarwa ka meyyayob so zaping a tao a yongkad na ni Ama ta do to. Sira rana am ipeylimwang da o ciring na so adwa so ikasikalima (42) vehan.”
Revelation	11	4	O rarwa ka lamlamsoy na ni Ama ta do to am katonodan da o adwa ka kayo a kano adwa ka zampo a meytatanek do tangain ni Ama ta do to a Panirsirngen no karawan.
Revelation	11	5	No amyan so tao a amnakenakem so kapeyzaza na sira am to makowbot do ngongoy da o apoy a itemtem da so kavosoyan da a kawakwak da rana.
Revelation	11	6	Amyan so oyowyat da amzazat do cimoy do peylimwangan da no ciring na ni Ama ta do to. So talamozongan da no tozongan no ranom a kapeyvaliw da so ranom a rala. So iyan no oyowyat da a mapeykaraherahet so tao do karawan no makakaday a alalaw. Am jyapingsan o araraw no ipeykaraherahet da so tao.
Revelation	11	7	Mateyka da ipanci o ciring na ni Ama ta do to am arapen na sira no omalalam a apo do gazawagaw a kaharag na sira wakwaken.
Revelation	11	8	O kataotao da am to rana nangyan do rarahan do rako a ili. Do dang rana am nipadketan da so Panirsirngen ta do jyojika. O pehngehngayan da so ngaran no ili am Sotoma kano Ayci.
Revelation	11	9	O nimapo do peycyeytetngehan a tao a kano peycyeylilyan a kano meykataretarek so ciriciring a kano peycyamahamahatawan na am mangay da citahen o kataotao da so kasisi so ikapat a araw. Ji da amya o tao a ambobo nira.
Revelation	11	10	Somaray o tao do teyrahem a makacita sira a nimawakwak rana. Macyazazaw sira somaray, ta nimapo do rarwa ka lamlamsoy na ni Ama ta do to o alalaw no tao do karawan.
Revelation	11	11	Mavitos rana o kasisi so ikapat a araw am avyain na rana sira ni Ama ta do to. Ori o nipeyvangon da rana. Am ori o nikanyahey da no tao a makacita sira tomanek.
Revelation	11	12	Makamizing sira o rarwa ka tao so amlololos a apo do teyngato. Maniring jira am, “Sijya kamo do jya.” Karahan am citahen da sira no kavosoyan da omavang do cinalab a meycyakavat do teyngato.
Revelation	11	13	Karahan am meykanini. Am ori o nikazkem na no pozos na no rako a ili. O nimawakwak no kanini a tao am kakapitwan na ranaw (7000) sira. So nikanyahey da no nimavezed pa tao a kazway da rana si Ama ta do to do teyngato.
Revelation	11	14	Komavos o ikadwa no alalaw am meypanam o ikatlo no alalaw a mai.
Revelation	11	15	Avyotan no ikapapito no tinsi am amyan so macyak a ciring do teyngato. Maniring am, “Oyowyat a yatomalamozong no karawan am yamonganay do Panirsirngen ta kani Kizisto a nipamnekan na a yatomalamozong nya a mangay do kaidan no karawan.”
Revelation	11	16	O yamyan do tangain ni Ama ta do to yaomlisna do lilisnan na yapapat so ikakatlwan (24) a kamanrarakehan am yamamimin a yameylilitod do teyrahem a yaomraralay ni Ama ta do to.
Revelation	11	17	Maniring sira am, “Nimakalapo no kakwa na kato ngayyan sicyaikwaya Panirsirngen a yatey mowyat a Tao do to. Namen isaray imo, ta yamo nyahap no rako a oyowyat mo o mo kapeypanirsirngen sicyaikwaya.
Revelation	11	18	Ta no kapeyoyaoya da no ji raralay nimo a tao am nipadna mo rana o peyoyaoyyan mo jira. Yarana marateng o araraw no yamo ipacici so nimawakwak a tao. O lamlamsoy mo a panoyonoywan mo so ciring mo a kano yaomanop jimo a yamraralay nimo a tao am tana meynakem sira, tana makasi a tao sira am mo miminen sira azawen. Sira rana yamapeykaraherahet so karawan a tao am yamo balinasen sira.”
Revelation	11	19	Karahan am meywang rana o raralayan ni Ama ta do to do teyngato a kapeytotwaw no kavangan a kakozongan no nivatvatkan a pangozayan a ciring na ni Ama ta do to do Isedi a tao no kakwa pa amyan do panaralayan, a kapeycicilat na zomaigezeg, a kapeykanini na rana, a kapeycyahekas no rarako a makarerekmeh do teyrahem.
Revelation	12	1	Kapeytotwaw no mapangyangyalak a vazay do hanit. O peypeypangayan no nang am amyan so makdeng a vazay do kadadayan na so araraw. So niyan no asa ka mavakes a meyyayob so araw a kazasag na do vehan a meysakop so adwa so ikarwa (12) a mata no hanit.
Revelation	12	2	O mavakes rana am makeykai rana amyan do vahay. So ilololos na makaliliw so velek na.
Revelation	12	3	Karahan am amyan pa so mapangyangyalak a meytotwaw do hanit. Amyan so asa ka rako a akmey vangkoro a kamolay. Oo na am apito. Ozong na am asa ngarnan. Makakaday oo na no sakop no panirsirngen.
Revelation	12	4	O ipos na am kowkowen na o icyakatlo no mata no hanit a papispisen do teyrahem a kapeytatanek na do tangain no mavakes a tod na ji ngyan do vahay a mapananala so katazak na tao no kanakan a kapacyop na sya a kanen.
Revelation	12	5	Amyan do vahay o mavakes am mahakay o anak na. So icyakma ney vahalang so kowyowyat a tomalamozong so peycyamahamahatawan na no makwa. Am o kanakan rana am katkaten do lilisnan ni Ama ta do to,
Revelation	12	6	a kaksoz no mavakes do kahasan a kangay na do angayan na nya ni Ama ta do to. So nipeyveyveknan na sya ni Ama ta do to so adwa so ikasikalima (42) a vehan.
Revelation	12	7	Karahan am meyyarap sira do teyngato. O meyngaran so Micyale a tinsi a kano kararay na tinsi am macyarap do kamolay a kapalolo na no kamolay so kalamsoyan na macyarap jira.
Revelation	12	8	Am nimaharag o kamolay. So ji da rana vezeji do teyngato no kamolay a kano kalamsoyan na,
Revelation	12	9	kakas na sya ni Ama ta do to so rako a kamolay. Ori rana am nimeytetnga volay no kakwa. O ngaran na am si Satan a yatomirara so tao a yameyraraten. O kamolay rana am nimamispis do teyrahem. So icyakman da sang no kalamsoyan na iwalit na do teyrahem ni Ama ta do to.
Revelation	12	10	Karahan am makamizing ko pa do teyngato so macyak a ciring. Maniring am, “Oya rana o araraw no na patazadangan jyaten ni Ama ta do to. Na rana nipacita ni Ama ta do to o oyowyat na. Yana rana nipatwaw ji Kizisto o oyowyat na a meymatmatngeh no teyngato. Ta na rana nipapispis do teyrahem ni Ama ta do to o yamraherahet so akma tey kakteh do cinai do maraw a kado mahep do tangain na ni Ama ta do to.
Revelation	12	11	O rala no Kagling a kano nipeylimwang da a nanao ni Ama ta do to am ori o da niharag so kamolay. So ikanoyong da yaji hawa no yada kaliman.
Revelation	12	12	Am ori o isaray nyo a tao do teyngato. So to nyo makasi a tao amyan pa do karawan. Ta yasomozi si Satan a yamangay jinyo do dang. Ta katenngan na o kalikey rana no araraw na.”
Revelation	12	13	Katenngan no kamolay o kanimapaptad na rana do teyrahem am mangay na cyocyowen o keyyan pa do vahay a mavakes.
Revelation	12	14	Karahan am makahap o mavakes ang so adwa ka panid no kangkang a ipakasalap na rana mangay do kabwan no nihakawan no tao a meyvahay. So iyan na do dang so kasisi so ikapat a kawan a mapeylamnay so kataotao na a ji na rana gogadan no kamolay.
Revelation	12	15	Meyratateng am amyan so rako a ranom a mamsot do ngongoy no kamolay a ipazyod na so mavakes.
Revelation	12	16	Am mina kasidong na sya no tana so mavakes a nisomepsep do tana so ranom a apo do ngongoy no kamolay.
Revelation	12	17	Karahan am somozi o kamolay a omarap so komownongan do mavakes. Ta sira rana am omonot do ciriciring na ni Ama ta do to a tao a omanoyong do nanao ni Yeso a tao.
Revelation	12	18	So nitanek no kamolay do pasalan.
Revelation	13	1	Karahan am makacita ko so asa ka omalalam a apo do awa. O ozong na am asa ngarnan. Oo na am apito. O ozong na am makakaday no sakop no panirsirngen. Oo na am adketan no ngaran a iraherahet na si Ama ta do to.
Revelation	13	2	O nimacita ko a omalalam am akma raney kokoman so tao. O ai na am akmey ai no rako a kokoman so tao. Akman sang o ngongoy na. So nitorwan na no kamolay so oyowyat na kano lilisnan na kano keynakman na do omalalam.
Revelation	13	3	O asa ka oo no omalalam am akman rana so makdeng a nimeyzaza. Am kanimapya na rana no nipeyzazan na. Ori o nisavasavak da no tao do karawan a macilolo do omalalam ang.
Revelation	13	4	To da na raralayan o kamolay. Ta nitoro na o oyowyat na do omalalam. So icyakman na sang no omalalam a iraralay da. Maniring sira am, “Sino makataha so omalalam eya. Sino makahad sya.”
Revelation	13	5	So nipyan na pa no kamolay so omalalam a mapazway a omraherahet si Ama ta do to a kapya na sya to ngonongonong do vazay na do adwa so ikasikalima (42) a vehan.
Revelation	13	6	Ori o niraherahetan na so ngaran ni Ama ta do to a kano peyvahayan na kano macikaop jya tao do teyngato.
Revelation	13	7	So to na rana myapyai sya amgogad no omanop ji Ama ta do to a tao a iharag na sira. So ikatey mowyat na tomalamozong no meykeytetngehan a tao do karawan a kano peycyamahamahatawan na kano meykataretarek so ciriciring a tao.
Revelation	13	8	O tao rana do karawan a jidket so ngaran do vakong no niwakwak da Kagling a yanan na rana no to meyyonong a ikavyay no pahad da tao am ori o amraralay nya. O vakong rana ya am na adketan no ngarangaran da no kaji na pa mangamaogan so karawan.
Revelation	13	9	O meycicilwan a tao am amizngen nyo an.
Revelation	13	10	O ipanci a vaoden am mangay kavaod sira an. O ipanci a mahap so inawan no ipangan am mangay kangay no inawan da no ipangan. So ikamimin da no amraralay ni Ama ta do to a ji macizizikna do kapeyhanhan da nya.
Revelation	13	11	Makacita ko pa so asa ka omalalam a apo do oned no tana. Ori rana am adwa ozong na akman rana so ozong no kagling. Am o izezyak na am akman rana so kamolay.
Revelation	13	12	Amyan ori do tangain no nimanmanma a omalalam a mapeyvazay so rako a oyowyat no nimanma a omalalam ang. Iya rana am gacigatan na o tao do karawan mangay omraralay no nimapya rana so nipeyzazan a omalalam ang.
Revelation	13	13	Meyvazay o ikadwa na no omalalam so mapangyangyalak a vazay am pakasen na o apoy a apo do teyngato do tangain no aro a tao.
Revelation	13	14	So nipakahap na so rako a oyowyat a meyvazay so mapangyangyalak a vazay do tangain no nimanma na omalalam. Am ori o nilittan na do tao do karawan. Ipanci na o tao do karawan a mamaring so kamamagenan no nimatavaz no ipangan a omalalam.
Revelation	13	15	Makahap o ikadwa na no omalalam so rako a oyowyat am avyain na o akma ney keyteytawan no nimanma na omalalam. So nipeyzezyak na rana a kawakwak na so ji raralay nya a tao.
Revelation	13	16	Karahan am gacigatan na o aro a tao, tana meynakem a tana jyeynakem, a tana makcin a tana mabsoy, a tana peylamsoin da kano ji da peylamsoyan, miminen na o wanan da kano zozogwan da tovilan.
Revelation	13	17	O ipadedket am vilang a ngaran na no omalalam. O jya nipadketan am ji makasazang so kanen na. Ji makapalit no apzapzatan na so ileylamnay na so nakem.
Revelation	13	18	O mateneng a tao am to da na tenngi o peypeypangayan no vilang a ngaran no omalalam. Ta o peypeypangayan no vilang am asa ka tao. O vilang am yanem o neykasikapito a poo no neykapito a ranaw (666).
Revelation	14	1	Macita ko pa o Kagling a meytatanek do meyngaran so Sian a tokon. O macihza jya tao am yamyan so ikakapatan da ranaw so ikalima da zivo no ikadwa da latos (144,000) no tao. So ikamimin no zozogwan da adketan no ngaran no Kagling a kano ngaran na ni Ama na.
Revelation	14	2	O nimamizing ko a ciring a apo do teyngato am akma raney azda kano adey a zomaigezeg. O nimamizing ko pa am akma raney meykaryag.
Revelation	14	3	Sira rana am meytatanek sira do sazapen no lilisnan a kano apat a ka omalalam a kano kamanrarakehan a meyyanwanood so vayo a anood. O meyyanwanood a tao am o nipasakay na do kapyapyan am yamyan so ikakapatan da ranaw so ikalima da zivo no ikadwa da latos (144,000) no tao o makateneng do anood a peyyanwanooden.
Revelation	14	4	Sira rana am ji nagpyan so aktokto sira a macilocilolo do angayan no Kagling. Sira rana am nipasakay na sira do kapyapyan. So ipanoma da nira patanangen ji Ama ta do to a kano Kagling.
Revelation	14	5	Ji pa nimangalalas sira. So ikanoyong da abo so kararatan.
Revelation	14	6	Macita ko o tinsi am somalap do hanit. Iya rana am yanan no to meyyonong a Mapasaray a Ciriciring na ni Ama ta do to a ipeylimwang na do peycyamahamahatawan na kado peycyeylilyan na kado meykataretarek so ciriciring do karawan.
Revelation	14	7	Maniring a amlololos am, “Anooden nyo si Ama ta do to a iraralay. Ta yana marateng o araraw na no ipacici na a mapeykapyapinpin so tao do karawan. So raralayan nyo no yanimangamaog so hanit a kano teyrahem a kano awa kano tozongan no makakaday a atbod a ranom.”
Revelation	14	8	Maniring o ikararwa no tinsi am, “Yarana mabalinas o rako a ili a meyngaran so Papilon. Ta yana itoro do tao o yamapasagpyan a saki a da yopen.”
Revelation	14	9	Maniring o ikatatlo no tinsi a amlololos am, “O amraralay no omalalam a kano kamamagenan na nipadketan rana so zozogwan a kano lima am,
Revelation	14	10	ayopen da o masozi a saki ni Ama ta do to. O saki rana am sozisozyan na ni Ama ta do to. So ikabo no kasyasyan na nira. O paglowan na so ayoyopen no peyoyaoyyan na am pasingsingkadan na sira do tangain no aro a tinsi a kano Kagling a matemtem no lila no apoy.
Revelation	14	11	O amrahet so kangangay da aob am jimtad a meypangay do teyngato. Sira rana omraralay no omalalam a kano kamamagenan na kano adketan no ngaran na so zozogwan am ji sira makayaknen a makaliliw so kataotao da do apoy ang.”
Revelation	14	12	Inyo rana a omonot do ciriciring na ni Ama ta do to a ji na lilis so nakem ji Yeso a tao am makowyowyat kamo pa omraralay nya.
Revelation	14	13	Makamizing ko pa so ciring a apo do teyngato. Maniring am, “Amyapo sicyaraw eya o katey rako na rana no sarasaray da no mawakwak no vazay ni Yeso a tao. So vatvatkan mo do ciring eya.” Maniring o Seyzi am, “Manoyong o kakavos na rana no zikzikna da. So ipeywalam da rana, ta amyan so kakownongan no mina zikna da.”
Revelation	14	14	Meyratateng am makacita ko so asa ka malavang a cinalab a lisnan no akma raney tao a meysakop so vowawan a meypinan so matarem a kekezdas.
Revelation	14	15	O asa ka tinsi am makowbot a apo do panaralayan a tomawag do omlisna do cinalab ang. Maniring a amlololos am, “Yarana marateng o araraw na. So na ikanoyong rana no mowamowa ko do karawan a yarana mazako. So mangay mo langyan rana sya no kekezdas.”
Revelation	14	16	Karahan am langin na rana no kekezdas na no amlisna do cinalab ang a kalangi na rana so mowamowa na do teyrahem.
Revelation	14	17	Makacita ko pa so asa ka tinsi a apo do panaralayan a makowbot. Akman sang ori, ta meypinan so matarem a kekezdas.
Revelation	14	18	Karahan am amyan so asa ka tinsi a tomalamozong no apoy a meytotwaw a apo do patanatanangan so nakem a tomawag do meypinan so matarem a kekezdas a tinsi. Maniring a amlololos am, “Tavazen mo no kekezdas mo o potaw do teyrahem, ta yarana mazako o asi no potaw.”
Revelation	14	19	Meyratateng am langin na rana no tinsi no kekezdas do teyrahem a tomavaz so potaw a asi no kayo a kapangay na sya do pangangatesan so saki. Ori rana am peyoyaoyyan ni Ama ta do to.
Revelation	14	20	O potaw a asi no kayo am atdesen da na do siri no ili da a katesen a kapeytotwaw no rala apo do pangangatesan so potaw. So icyakma ney ayo a omhangop so karatayan. O karaherahem na am manda do kawakan.
Revelation	15	1	Citahen ko am amyan so macitarek a mapangyangyalak. O peypeypangayan na am meypanam a alalaw no makwa. So niyan no papito a ka tinsi a tomalamozong no ney manowji na apito a ka alalaw. Ta pangononongan na rana ni Ama ta do to o peyoyaoyyan na do alalaw ang.
Revelation	15	2	Citahen ko pa am makacita ko so akma raney awa panganinwan a pacizavozan no apoy. So iyan no tatasa ka tao a nimacita ko. Sira rana am niharag da na o omalalam a kano kamamagenan na kano abo so tovil a tao. Sira rana am meytatanek sira do awa panganinwan a minan do nitoro na jira ni Ama ta do to a pakzikziken a meyyanwanood,
Revelation	15	3	a meyyanwanood so anood ni Moyse a lamlamsoy ni Ama ta do to a kano anood no Kagling. O aingan no anood da am, “Mo Panirsirngen a tey mowyat a Tao do to a yatomalamozong no peycyamahamahatawan na. Yatey manoyong o vazay mo a yaji mapeycyakaban so tao.
Revelation	15	4	Mo Panirsirngen, sino makadket jimo a ji raralayan. Sino ji nganood so ngaran mo. Imo saon o ji meylimoteng so onowned a Tao do to am. So ikamimin no tao do peycyamahamahatawan na a mangay do tangain mo a omraralay nimo. Ta yarana nimamimin o tao a yarana nimeymatamata do iwawalam mo a yaji mapeycyakaban so tao.”
Revelation	15	5	Komavos ori am macita ko do teyngato o panaralayan a meywang. Amyan do sahad na so peyheyhekasan na ni Ama ta do to.
Revelation	15	6	O tomalamozong no apito a ka alalaw a tinsi am makowbot a apo do panaralayan a meyyayob so maniray a ayob. O vatavat da am mibtek so vowawan.
Revelation	15	7	O asa do apat a ka omalalam am itoro na o apito a ka vowawan a panay do papito a tinsi a kapnowan no oyaoya no to meyyonong a Tao do to.
Revelation	15	8	O panaralayan na am kapnowan no aob a apo do azwazway a kano oyowyat ni Ama ta do to. Ji da nipakas no papito a ka tinsi so apito a ka alalaw am abo tao a makasdep do sahad no panaralayan.
Revelation	16	1	Makamizing ko so ciring a amlololos a apo do sahad no panaralayan a somirisiring so papito a ka tinsi. Maniring am, “Angay kamo a kapaglo nyo do teyrahem so yamyan do yapito a ka panay a peyoyaoyyan ni Ama ta do to.”
Revelation	16	2	Mangay o ney manma na tinsi am paglowen na o panay na do teyrahem. Karahan am amlida o noka do kataotao da no yanan no yongkad no omalalam a kano nimraralay no kamamagenan na no omalalam a tao.
Revelation	16	3	O tomonton a tinsi am paglowen na o panay na do awa. Karahan am meyvaliw o awa akmey rala no nimawakwak a tao. Ori o nikamimin no masaod no awa a mawakwak.
Revelation	16	4	O ikatatlo da no tinsi am paglowen na o panay na do ayo a kado atbodan no ranom. Karahan am meyvaliw o ranom a rala.
Revelation	16	5	Maniring o tomalamozong no ranom a tinsi a nimamizing ko pa am, “Imo rana yamyan sicyaikwaya kano kakwa a yaji meylimoteng so onowned am ka manoyong a yaji mapeycyakaban so tao a yamapacici.
Revelation	16	6	Sira rana am nipavoyog da o rala no yaomanop jimo a tao a kano panoyonoywan mo so ciring mo. Sicyaikwa rana ya am ipanta mo sira so rala a yopen da. Ta manoyong ori a ipasingsingkad mo sira.”
Revelation	16	7	Maniring o ciring a apo do patanatanangan so nakem a nimamizing ko am, “Mo Panirsirngen a tey mowyat a Tao do to, yabo mo kalalasan a yamapacici so tao, do yamo kaji mapeycyakabanan so tao.”
Revelation	16	8	Paglowen no ikapapat no tinsi o panay na do araw am to rana manemtem so tao o azidangdang no araw.
Revelation	16	9	O tao am kakwatan no azidangdang no araw. Am ori o nyavayan da so tey mowyat a Tao do to a tomalamozong no alalaw. So ji da ngaroi do peyraratenan da. Ji dakzan o kasaray da ni Ama ta do to.
Revelation	16	10	O ikalalima no tinsi am paglowen na o panay na do lilisnan no omalalam ang a apo do awa. Meyratateng am masari rana o italamozong na ili. O tao rana am to da ranangta o lila da, do kateywara no pakaliliwan da so kataotao da.
Revelation	16	11	To da na ngavaya si Ama ta do to, do kateywara no pakaliliwan da so kataotao da kano noka da. Am ji da ngaroi o marahet a iwawalam da.
Revelation	16	12	O ikananem no tinsi am paglowen na o panay na do ayo a meyngaran so Yovalati. Meyratateng am to rana akehang do kapeypalanginan na no apo do daddan no araw a panipanirsirngen so rarahan da.
Revelation	16	13	Karahan am macita ko o tatlo a ka kalamsoyan ni Satan a akmey tozatoza a nimapo do ngoso no kamolay a kado ngoso no omalalam a kado ngoso na no makahaw a tao.
Revelation	16	14	Sira rana am kalamsoyan ni Satan a meyvazay so mapangyangyalak a vazay. Sira rana kalamsoyan ni Satan am mangay sira do peycyeylilyan na a meykala so panipanirsirngen a kalovot da sira a omarap si Ama ta do to no marateng rana o araraw ni Ama ta do to a tey mowyat a Tao do to.
Revelation	16	15	“Amizngen nyo an. No mai ko am akma koy manakaw a ji mapaziman a mai. O meytataziman a tao am tey yapya o akman sang, ta nyayoban na rana o kataotao na. So ji na rana macimasesneki no kataotao na do tangain no tao.”
Revelation	16	16	Karahan am lovoten da rana no tatlo a kalamsoyan ni Satan o aro a panipanirsirngen do ngaranan no Sipolay a tao a Hamaketon.
Revelation	16	17	Paglowen na no ikapapito no tinsi o panay na do hanit am amyan so ciring a apo do lilisnan do panaralayan. Maniring am, “Cyana,” kwan na.
Revelation	16	18	Meyratateng am meycicilat a kapeykadey na, kapeykanini na. Am abo pa o akman sang so karakorako a kanini.
Revelation	16	19	O rako a ili a meyngaran so Papilon am nimeykadwa o nikazazyan na. So ikabo na no jya nimabalinas a ili do peycyamahamahatawan na. O icyakman na sang am peyyanen na ni Ama ta do to do onowned na o raraten da no tao do Papilon. Am ori o nipakasan na sya jira ni Ama ta do to so peyoyaoyyan na.
Revelation	16	20	So nikamimin no mahataw a ji rana cita. So icyakman na sang no tokotokon.
Revelation	16	21	O rako a makarerekmeh am mangay makas do tao. O karehrehmet na am abo makanat sang a tao so karehrehmet. Am ori o to da raheraheci si Ama ta do to, do kateywara no pakaliliwan da so kataotao da meyngen.
Revelation	17	1	O papito a ka tinsi a makakaday no panay am amyan jira so asa a mai jyaken. Maniring am, “Sijya, ta ipacita ko jimo o ipasingkad so yasomagpyan a mavakes. Iya rana am yatomnek a rako a ili do sirisiri no aro ayo.
Revelation	17	2	Abo ji na nicirara no somagpyan a mavakes a panipanirsirngen do karawan a omraralay no malas a tao do to. So icyakma dey masaki no tao do karawan a to ngonongonot jya.”
Revelation	17	3	Yaken rana am nipeypalanginan na yaken no Seyzi a kangay na nyaken no tinsi do kabwan no nihakawan no tao. Am ori o nipakacita ko so asa ka mavakes a maoran do asa ka akmey vangkoro a omalalam. O kataotao no omalalam am makakaday no nivatvatkan a ciring a iraherahet na si Ama ta do to. Omalalam rana am apito oo na kano asa ngarnan a ozong na.
Revelation	17	4	O mavakes rana am meyyayob so vangkoro a ayob a adketan no vowawan a kano olo a kano masingat a lalitan. O lima na am meypinan so vowawan a panay a kapnowan no makakaday a macimasesnek a vazay na.
Revelation	17	5	Amyan so matayo so peypeypangayan a nivatvatkan do zozogwan na. Ori rana am, “Rako a ili do Papilon a akma dey ina no mapasagpyan so kataotao da do karawan.”
Revelation	17	6	Karahan am macita ko o mavakes a masaki no rala no omanop ji Ama ta do to a tao a kano rala da no niwakwak da a nimeylimwang ni Yeso a tao. Macita ko am ikalak ko.
Revelation	17	7	Maniring jyaken o tinsi am, “Ikongo mo kalakan nya. Ipanci ko jimo o peypeypangayan no yasomagpyan a mavakes a kano na avangan a yapito so oo a kano yasa ngarnan so ozong a omalalam ang.
Revelation	17	8	O nimacita mo a omalalam am nimavyay pa no kakwa am yarana maliman sicyaikwaya. So ikakeykai na rana mai a apo do abo so takadan a gazawagaw a jyatenngi so karaherahem a meypangay do kararatan a ipasingkad na sya ni Ama ta do to. O tao do teyrahem a jidket so ngaran do vakong a yanan na rana no to meyyonong a ikavyay no pahad da no kaji na pa amaogan no karawan am mamimin sira malak no omalalam a nimavyay pa no kakwa yarana maliman sicyaikwaya. So ikanoyong da malak nya no meytotwaw no makwa.
Revelation	17	9	“O mateneng a tao am to da na tenngi. O peypeypangayan no apito a ka oo am apito a ka tokon a lisnan no mavakes. Ipanci da ori a papito a ka panirsirngen.
Revelation	17	10	Nimawakwak rana o lalima. O asa am meypanirsirngen sicyaikwaya. So ipeypanam na pa no asa mai. Am no mai am alikey iyan na meypanirsirngen.
Revelation	17	11	O nimavyay no kakwa yarana maliman sicyaikwaya am iya o ikawao a panirsirngen. Am karwan da ori no papito a ka panirsirngen a meypangay do kararatan a ipasingkad na sya ni Ama ta do to.
Revelation	17	12	“O peypeypangayan no mo nimacita yasa ngarnan a ozong am yaomanam pa yasa ngarnan a panipanirsirngen. Am sira rana am mahap da o peypanirsirngan da a kapacizanod da do omalalam a meypanirsirngen. Am alikey o iyan da do panirsirngen.
Revelation	17	13	Sira rana yasa ngarnan a panipanirsirngen am meyyangangay o ahapan da sya. Ta itoro da o oyowyat da do omalalam.
Revelation	17	14	Sira rana am arapen da o Kagling am haragen na sira no Kagling a kano nipamnekan na tao a omanop jya. Ta iya rana am kabtekan a Panirsirngen.”
Revelation	17	15	Maniring pa jyaken o tinsi am, “Mo nimacita o ranom a yana lisnan no yasomagpyan a mavakes ang. O peypeypangayan no nang am peycyamahamahatawan na kano meykalyalipenpenan a tao a kano meykataretarek so ciriciring a tao.
Revelation	17	16	O yasa ngarnan a ozong a kano omalalam am ikaoya da o mavakes. Am ori o nipehes da so kangangay na. So ikabo na rana no aywayob na a kakan da pa so asisi na a kasleb da rana sya temtemen.
Revelation	17	17	Ta nipakemkem na ni Ama ta do to o nakenakem na do onowned da no asa ngarnan a panipanirsirngen. So icyakma dey asa so ahahapan sya, a kapanta da rana no omalalam so oyowyat a meypanirsirngen mangay si mangononong rana o ciring na ni Ama ta do to.
Revelation	17	18	O mavakes rana a mo nimacita am rako a ili a yatomalamozong no panipanirsirngen do karawan.” Ori rana o ciring na jyaken no tinsi.
Revelation	18	1	Mavitos rana ori am macita ko o asa ka tinsi a meyhekas a apo do teyngato. Iya rana am tey rako oyowyat na a to maniray so karawan.
Revelation	18	2	Maniring ori a amlololos am, “Yarana nimabalinas o rako a ili a meyngaran so Papilon. Ori rana am yamanoyong a yada peyvahayan no makakaday a kararay na ni Satan a da peyvahayan no yamapaoya a meyyasasalap.
Revelation	18	3	Ta yana cinirara no Papilon o peycyamahamahatawan na a mapasagpyan so kataotao da a yamraralay no malas a iraralay da. So da nionotan jya no panipanirsirngen. O meypananazangan a tao am nikarapan o nizpi da no peycyamahamahatawan na a omraralay no malas a iraralay da.”
Revelation	18	4	Makamizing ko paha so ciring a apo do teyngato. Maniring am, “Pakowbot kamo na a yamanop jyaken a tao. Pakowbot kamo na apo do ili ang. Ta mangay jinyo o raraten na kano pasingsingtan na jya ni Ama ta do to.
Revelation	18	5	Ta yarana to makanavak do hanit o raraten na. So na tovilan do raraten na ni Ama ta do to.
Revelation	18	6	So to na macilociloloi do mina vazay na no ipasingkad na jya. So ikanoyong no ipasingkad na jya a meyparahet.
Revelation	18	7	O nakenakem na meyhahama no kabsoy na kano kazwayan na am meyvoga rana o kakdekdeng no ipasingkad na jya. So ikabo no kavyavyayan na a meyrarahet. Ta o aktokto na so kataotao na am, ‘Amlisna ko do lilisnan no panirsirngen. Beken a vao ko. So ikabo no alalaw ko.’
Revelation	18	8	Am ori o ipeydedna na no alalaw jya do kasaraw. So iyan na rana no ingingnen a kano meykakcin a kano mazabab so onowned. So ikatemtem na do lila no apoy. Ta o mapasingkad jya am Panirsirngen a tey rako so oyowyat a Tao do to.”
Revelation	18	9	O macizanod jya amraralay no malas a tao do to a panipanirsirngen do teyrahem am mavoya da o aob no apoy a tomemtem sya. So ilololos da mazabab nya so onowned.
Revelation	18	10	Manyahey sira a makacita sya meyrarahet. Ori o nipakarai da meytatanek. Maniring sira am, “To ka makasi a rako a ili a yameyngaran so Papilon. Ta yasa ka vatvatek pa am yarana meydedna jimo no pasingsingtan na jimo ni Ama ta do to.”
Revelation	18	11	O meypananazangan do teyrahem a tao am abo ji lavi jya, do kabo rana no somazang do apzapzatan da.
Revelation	18	12	So ikabo rana no tao a somazang do ovay da kano gizit da kano zaka da kano angongonay da kano tamtamek da. So icyakman na sang no nicinon da masisingat a ayob a kano nipariparing da no masisingat a kayo a apzapzatan a kano makakaday a masisingat a ileylamnay da no nakem.
Revelation	18	13	Abo rana o tao a manazang so makakaday a pipya kanekanen a kano mahangno a haneng a kano saki a kano makakaday a pazavozen da do yakan da a haneng a kano odong a kano mogi a kano baka kano kagling a kano lolowen no baka aleleh a kano peylamsoin da tao.
Revelation	18	14	Maniring o meypananazangan a tao do rako a ili a meyngaran so Papilon am, “O yamo ikakza a meycyamadadayan a apipya apzapzatan am yabo rana. Yakman sang o azwazway mo. Ta todabo rana. Jyabo kapeysinaoli na pa jimo a.”
Revelation	18	15	O meypananazangan do ili ori a nimakanizpi a tao am makararai sira do kahawa da no kapazanod na sira do pasingsingtan ni Ama ta do to.
Revelation	18	16	Maniring sira amlavi am, “To makasi o rako a ili ya. Ta akman so mavakes a mabwang a meyyayob so inyangana na meytaktakzes so padonen a kano makekdeng a tamtamek.
Revelation	18	17	Am yapa jyangay do yasa ka vatvatek am na rana nikatemteman no kangangay na.” O manavilak do aro a avang a kano maoran do avang a tao a kano kasakap da kano aro a mangahangahahap a tao am makararai sira do kwang.
Revelation	18	18	Macita da o aob no apoy a tomemtem so rako a ili am amlololos sira. Maniring sira am, “Sino o makataha so akman sya rako a ili.”
Revelation	18	19	Meyratateng am mangap sira so tana a pasakoin da do oo da a amzezezeng a omlavi. Maniring sira am, “To makasi o rako a ili ya. Ta makanizpi sira o amyan so avang a meyliyliktaw do jya. Ta ji pa angay do asa ka vatvatek am katemteman na rana a kabo na no makakaday a kangangay na.
Revelation	18	20	“Somaray kamo do teyngato, ta yarana nimabalinas o rako a ili a meyngaran so Papilon. Inyo a yaomanop ji Ama ta do to a kano amlivolivon no ciriciring na ni Ama ta do to a kano panoyonoywan na so ciring am somaray kamo, ta na rana nipangonong inyo ni Ama ta do to. So na rana nipasingsingtan jya.”
Revelation	18	21	Makarahan am amyan so mowyat a tinsi a mangap so rako a vato a paliwaten na do awa. Maniring am, “Kakma ka sang a rako a ili do Papilon a mabalinas a ji rana meyteytotoro.
Revelation	18	22	Abo rana dang o mamizing a maganaganam a meyyanwanood a kano meyzeyzapa tao. So icyakman da sang no meytanatana tao a kano mangsad a tao a ji rana amizing.
Revelation	18	23	Ji rana lila o zampo. Ji rana amizing o ciriciring da no meysinmo a tao. O meypananazangan a tao do dang am mamimin sira ney meynakem na tao do karawan. Abo ji na nicirara a tao do karawan no oyowyat ni Satan.”
Revelation	18	24	Manoyong o ili do Papilon a peydednan no peyoyaoyyan na ni Ama ta do to. Ta do ili rana ori am nikawakwakan da no panoyonoywan na so ciring a kano omanop jya tao. So ikanoyong na do ili ori nikawakwakan da no tao do teyrahem.
Revelation	19	1	Komavos ori am makamizing ko pa so macyak a ciring. So icyakma dey amlololos no tao do teyngato. Maniring sira am, “Anooden ta si Ama ta do to. Ta si Ama ta do to o yamapatazadang jyaten a kano yapwan no azwazway a kano oyowyat.
Revelation	19	2	Manoyong o kaji na mapeycyakabanan so tao do pacicyan na so tao, ta na rana nipasingsingtan o rako a ili akman so somagpyan a mavakes a yatomirara so tao do karawan a yamraralay no malas a iraralay a na kawakwak pa so lamlamsoy na ni Ama ta do to.”
Revelation	19	3	Maniring sira no keypirwa da amlolos am, “Anooden si Ama ta do to. O aob no apoy a itemtem na so rako a ili am jyavitos a mangay do kaidan no karawan.”
Revelation	19	4	Makarahan am meylilitod sira o papat so ikakatlwan a kamanrarakehan a kano apat a ka omalalam a omraralay ni Ama ta do to a omlisna do lilisnan no panirsirngen. Maniring sira am, “Amin. Anooden si Ama ta do to.”
Revelation	19	5	Makarahan am amyan so ciring a apo do lilisnan. Maniring am, “Inyo rana a lamlamsoy ni Ama ta do to a kano amraralay nya tao am tana meynakem a tana ipangoyongoyod da inyo am mamimin kamo a omanwanood so Tao do to ta.”
Revelation	19	6	Mamizing ko paha o akmey amlololos a aro a tao. O ciring da am akma raney azda kano adey a zomaigezeg. Maniring am, “Anooden si Ama ta do to, ta yatey mowyat a yarana myan do Panirsirngen.
Revelation	19	7	Makapya ta somaray a zomwazway sya. Ta yarana makeykai o araw no kapazagzagpit no Kagling. So yana rana tazimanan jya no yasomeksek jya mavakes.
Revelation	19	8	Na rana nipanta ni Ama ta do to so malavang a ayob na.” (O peypeypangayan no malavang a ayob ori am kapyapya no vazay da no omanop ji Ama ta do to a tao.)
Revelation	19	9	Makarahan am maniring jyaken o tinsi am, “Vatvatkan mo o katey yapya da no nitaidan na tao a macikasaray jya a nimatarek so vahay.” Maniring pa o tinsi am, “Manoyong ya ciring na ni Ama ta do to.”
Revelation	19	10	So nipeylilitod ko do tangain na omraralay nya. Maniring jyaken am, “Ji ka akman sang an. Ta yaken rana ka nimo a kano akma moy kakteh do cinai a yamahap so nipeylimwang na ni Yeso a nanao am mamimin a lamlamsoy ni Ama ta do to. So raralayan mo ni Ama ta do to. Ta o nanao na ni Yeso Kizisto am meyyangay ori a kano nipangnanao da no panoyonoywan na ni Ama ta do to so ciring na no kakwa pa yato ngai sicyaikwaya.”
Revelation	19	11	Makarahan am macita ko o teyngato a kacyangan a keyyan no asa ka malavang a baka. O ngaran no maoran do baka tao am meyngaran si Manoyong a kani Ipeyhanhan. Iya rana am to na mangozai o apya aktokto na a mapacici so tao a omarap so kavosoyan na.
Revelation	19	12	O mata na am akma raney lila no apoy. O oo na am meysakop so aro a sakop no panirsirngen. Amyan so nivatvatkan do kataotao na a ngaran am abo tao a makateneng do peypeypangayan na. Ta iya o makateneng jya.
Revelation	19	13	O ayob na magorogod am maday a rala. O ingaran da jya am Ciring na ni Ama ta do to.
Revelation	19	14	O kalavongan na do teyngato am maoran sira do malavang a baka a meyyayob so malavang a ayob a macihza jya.
Revelation	19	15	So nipeytotwaw no ipangan do ngongoy na. O ipangan am ibalinas na so peycyamahamahatawan. So icyakma ney vahalang so kowyowyat a tomalamozong no peycyamahamahatawan na. So icyakma ney komates so macioya jya tao a pasingsingtan na jira no tey mowyat a Tao do to.
Revelation	19	16	O vatvatek a domket do ayob na kado appa na am, “Kabtekan a Panirsirngen.”
Revelation	19	17	Makarahan am makacita ko so asa ka tinsi a meytatanek do zezaken no araw a omlololos a tomawag do meyyasasalap do hanit. Maniring am, “Sijya kamo, ta yamyan so itoro na ni Ama ta do to a ikabsoy nyo.
Revelation	19	18	Kanen nyo rana o kataotao da no nimawakwak a panipanirsirngen a kano panipanirsirngen no itaysang a kano itaysang a kano baka kano maoran do baka tao a kano peylamsoin da kano to naliway a tao a kano meynakem a kano jyeynakem a tao.”
Revelation	19	19	Karahan am macita ko paha o omalalam a kano panipanirsirngen do teyrahem a amlovot so itaysang da a omarap so maoran do baka tao a kano kalavongan na.
Revelation	19	20	So nirakpan da so omalalam a kapazanod da so nimeyvazay so mapangyangyalak a makahaw a tao a rakpen. O makahaw a tao am nimeyvazay ori so mapangyangyalak a vazay a ipeykawad na so yanan no ipatotodo no omalalam a kano niomraralay no kamamagenan na tao. Omalalam rana kano makahaw a tao am niwalit na sira do akman so awa so karakorako a lila no apoy.
Revelation	19	21	O itaysang da am nimimin na sira niwakwak no matarem a ipangan a apo do ngoso na no maoran do malavang a baka tao. So nikabobsoy da no meyyasasalap a nimanoktok so asisi da.
Revelation	2	1	Maniring jyaken si Yeso am, “Ipeyteygami mo o yamimong no kyokay do Ivoso. Si maniring ka am, ‘Yamaniring o yameypinan no wanan na so yapito a ka mata no hanit a yaomalam do avak no yapito a ka peyzeyzampwan a niparing da no ovay am:
Revelation	2	2	Ko katenngan o nyo kasasaodan. Kamo mowyat a yameyvazay a yaji macizizikna do alalaw nyo. Ko katenngan inyo a yamapengkad so meyraraten a tao a amlivolivon no yamacitarek a ciriciring na ni Ama ta do to. So yanyo ipakateneng do malas a tao.
Revelation	2	3	Yakamo tey mowyat so onowned a ji macizizikna do aro a alalaw nyo a mahap so vazay ko.
Revelation	2	4	Am yamyan so yasa ka vazay a yako oyyan ninyo. Ori rana am yarana nimablis o nyo kararalay nyaken. So nyo rana jyakmai no kakwa so onowned.
Revelation	2	5	To nyo rana naknakma o yanyo nikahahan no nakenakem an. So ipamlis nyo a amwoli so kararalay nyo nyaken an. Ta no si ji kamo mamlis am to ko nangai a mehes so peyzeyzampwan nyo.
Revelation	2	6	Am yasa o yanyo kapyan, ta yakamo akman jyaken a yamaoya no iwawalam no Nikela tao.
Revelation	2	7	O ciring no Seyzi so peycyakyokyokayan na am amizngen nyo a yameycicilwan a tao an. Sira rana yamakata tao am ipanta ko sira so oyowyat da a koman so asyasi no kayo a yapwan no to meyyonong a ikavyay no pahad da ji Ama ta do to do teyngato.’
Revelation	2	8	“Ipeyteygami mo o yamimong no kyokay do Semayna. Si maniring ka am, ‘Yamaniring o nikapwan na kano pangavosan na a yanimirwa a mavyay am:
Revelation	2	9	Ko inyo katenngan so alalaw a yamavak so velek. Am inyo rana am kamo ney mabsoy na. Ko inyo katenngan a yada tamwaden no yamanci no ka tao da do Yotay. Am sira rana ori am beken a tao do Yotay, ta sira rana am akmey kalavongan ni Satan.
Revelation	2	10	Ji nyo anyaheyan o yaomanam a alalaw nyo. Citahey kamo si Satan a yaomileylamdam so nakem nyo si Ama ta do to. So ikanoyong no tatasa jinyo a mangay na alyowen do pamemtengan. So ikasa ngarnan (10) no araraw na no peyrarehten no kataotao nyo. Am to kamo ngotokot so nakem. Ta ori o pantan ko ninyo so to meyyonong a ikavyay no pahad nyo.
Revelation	2	11	“ ‘O ciring no Seyzi so peycyakyokyokayan na am amizngen nyo a yameycicilwan an. O jya nimablis so onowned a tao am ji rana meydedna jya o keypirwa na mawakwak.’
Revelation	2	12	“Ipeyteygami mo o yamimong no kyokay do Peycyamo. Si maniring ka am, ‘Yamaniring o yameypinan so yamatarem a ipangan am:
Revelation	2	13	Ko katenngan na katey mowyat ni Satan do yanyo peyilyan. Am yanyo jya nipasaklangan yaken no kawakwak da so meylimwang no ciring ko a tao a meyngaran so Antipa do italamozong na ni Satan a ili nyo. Nyo jya nipeymakarwan yaken a iraralay.
Revelation	2	14	Am yamyan pa so yako oyyan ninyo. Yamyan jinyo so yana nicirara ni Palang a yaomonot do nanao ni Palake. Si Palang am yamanci no Isedi a tao a meyraraten a nikoman so mina pazos da so malas a iraralay da a da kapasagpyan so aktokto da.
Revelation	2	15	Yakman sang ta yamyan jinyo so yaomonot do nanao ni Nikela.
Revelation	2	16	Am ori o ipamlis nyo, ta no ji kamo mamlis am makeykai ko a mai a kabalinas ko sira no yako sangpahen a ipangan.
Revelation	2	17	“ ‘O ciring no Seyzi so peycyakyokyokayan na am amizngen nyo a yameycicilwan a tao an. Sira rana a jya nimablis so onowned a tao am itoro ko jira o kanen apo do teyngato a meyngaran so mana a yajyasingkad no mata sicyaikwaya a kapanta ko nya so malavang a veysen a adketan no vayo a ngaran. O mahap so veysen a tao o makateneng do ngaran a domket do veysen ang.’
Revelation	2	18	“Ipeyteygami mo o yamimong no kyokay do Tiyatila. Si maniring ka am, ‘Yamaniring o Anak na ni Ama ta do to a yakmey apoy so mata yamanikap a yameyyai so yakmey aswaz a nilinasan am:
Revelation	2	19	Yako katenngan o mo kasasaodan. Ko katenngan o nyo kararalay nyaken. Ko katenngan o nakenakem nyo si Ama ta do to a kano vazay nyo si Ama ta do to a yaji macizizikna do alalaw nyo. Yako katenngan o na karwaro pa no vazay nyo sicyaikwaya kano kakwa.
Revelation	2	20	Am yasa ka vazay pa o yako oyyan ninyo. Inyo rana am nyo to amyapya o malas so ciring a mavakes a meyngaran so Yesipi. Na cirarahen o lamlamsoy ko a mapasagpyan so kataotao da a yakoman so pazos da no yamalas a da iraralay.
Revelation	2	21	Nipanci ko rana jya o kapamlis na am ji na ablisi o kapasagpyan na so kataotao na.
Revelation	2	22	Citahen nyo an, o pasingsingtan ko jya, keyngen no kataotao na an. O kararay na mapasagpyan so kataotao da am no si mamlis sira ji rana mapasagpyan so kataotao da am ori ikapya da. Am no si ji sira mamlis am pazanoden ko sira a peydednan no alalaw.
Revelation	2	23	Wakwaken ko sira o macihza jya tao, ipakatenngan da jyaken no tao do peycyakyokyokayan na a makateneng do onowned no tao. To ko palololwa do mina vazay nyo o itoro ko jinyo.
Revelation	2	24	“ ‘Am inyo rana tatasa ka tao do Tiyatila a jya niomonot do malas a nanao a jya nimacinanao do matayo a iwawalam ni Satan am ji ko na norwan jinyo o masalit a ji nyo a patakan a vazay.
Revelation	2	25	Am ahapen nyo o yanyo na nimamizing a nanao ni Ama ta do to mangay do ikeypirwa ko a meyhekas do karawan.
Revelation	2	26	Sira rana jya nimablis so onowned a tao a to noib nya do karawan a mahap so nanao ko am ipanta ko sira so oyowyat da a tomalamozong no karawan.
Revelation	2	27	O itoro ko jira oyowyat am akman so oyowyat a nitoro na jyaken ni Ama. So icyakma dey vahalang to makaspi so vahanga a tomalamozong no karawan.
Revelation	2	28	Azawen ko sira so karow a mata no hanit.
Revelation	2	29	O ciring no Seyzi so peycyakyokyokayan na am amizngen nyo a yameycicilwan a tao an.’
Revelation	20	1	Makarahan am makacita ko so asa ka tinsi a meygegcin a apo do teyngato a meypinan so kagi no abo so takadan a gazawagaw a jyatenngi so karaherahem a kano rako a ipamamaod a vahalang.
Revelation	20	2	So nirakpan na no tinsi so kamolay. Iya rana ori o volay do Ityan no kakwa pa a meyngaran so Satan. So nivaodan na sya so asa zivo (1000) so awawan.
Revelation	20	3	Meyratateng am iwalit na no tinsi si Satan do abo so takadan a gazawagaw a jyatenngi so karaherahem a kaneb na rana jya a patodwan a kaji na ranay mapeykawadan so peycyamahamahatawan so ipakazivo na (1000) so awawan a ji meytotwaw. Manet rana o asa zivo (1000) so awawan am powboten na rana. Am ji meyyonownay a kaneb na rana jya.
Revelation	20	4	Macita ko o aro a lilisnan no panirsirngen a lisnan no tao. Sira rana am mamimin sira nipanta na so oyowyat da a mapacici a mapeykapyapinpin so tao. So nipakacittan ko so pahad da no niwakwak da a meylimwang no nanao ni Yeso a kano ciriciring na ni Ama ta do to a tao. Sira rana am ji da niraralay o omalalam a kano kamamagenan na. Jidket do zozogwan da kado lima da o ngaran no omalalam. Sira rana am nimamimin sira nimirwa a mavyay a kapacizanod da ji Yeso a meypanirsirngen do asa zivo (1000) a awawan.
Revelation	20	5	Ori rana am ipisa pa o kapeyvangon. Karwan da no nimawakwak a tao am panalahen da pa o asa zivo (1000) a awawan a kapeyvangon da rana.
Revelation	20	6	O nimacizanod do ipisa pa kapeyvangon a tao am manoyong sira akma ney anak ni Ama ta do to a tey yapya. Ta ji na rana nalamozongan sira no ipirwa kawakwak. Ta sira rana am abneken na rana sira ni Ama ta do to a kani Kizisto a to ngonongonong do kangay da do tangain na ni Ama ta do to a amraralay nya. So ipacizanod da ji Kizisto a meypanirsirngen so asa zivo (1000) a awawan.
Revelation	20	7	Hatasen na o asa zivo (1000) so awawan am pasawain na rana si Satan.
Revelation	20	8	So yangay na rana mapeykawad so nakenakem da no tao do Keke a kano Make a pacyangayan da no peycyamahamahatawan. So mangay na peylovolovotan sira ni Satan a mangay omarap. O karwaro no tao am akma raney anay do pasalan so karwaro.
Revelation	20	9	Makakaday sira o tao do peycyamahamahatawan a omlimot so yanan da ili no omanop ji Ama ta do to a tao. Am amyan so apoy a nipeyhekas ni Ama ta do to a itemtem na sira.
Revelation	20	10	Si Satan rana a nimapeykawad sira am iwalit na do akman so awa so karakorako a lila no apoy. Am nimanmanma rana o makahaw a tao a kano omalalam do dang. Sira rana am abo maraw a abo mahep a ipeyrarahet da a mangay do kaidan no karawan.
Revelation	20	11	Meyratateng am makacita ko so malavang a rako a lilisnan no panirsirngen a kano amlisna do dang. Ji rana cita o hanit a kano teyrahem a tomayo do tangain na.
Revelation	20	12	Makacita ko pa so nimawakwak a tao. Tana meynakem a tana jyeynakem am abo ji nanek do tangain na. So nikawasak na rana no vakong. O asa ka vakong a adketan no ngarangaran no yanan na rana no to meyyonong a inawan da am akman sang a mawasak. O nimawakwak rana tao am to macilocilolo do mina iwawalam da no keyyan da pa do karawan o domket do aro a vakong ang a ipacici na sira.
Revelation	20	13	Makarahan am patwawen na no awa o nimawakwak a tao. Akman sang o kacyan a mapatwaw so nimawakwak a tao so pahad. Sira rana am to macilocilolo do mina raraten da no keyyan da pa do karawan o pacicyan na sira.
Revelation	20	14	Karahan am balinasen na o kawakwakan a iwalit do akman so awa so karakorako a lila no apoy. O apoy rana am ipirwa kawakwak.
Revelation	20	15	O abo so ngaran do vakong a adketan no ngarangaran da no yanan na rana no to meyyonong a ikavyay no pahad da am iwalit na sira do akman so awa so karakorako a lila no apoy.
Revelation	21	1	Makarahan am makacita ko so vayo a hanit a kano vayo a teyrahem. O nimanmanma hanit a kano teyrahem am ji rana cita. Akman sang o awa a ji rana cita.
Revelation	21	2	Makarahan am macita ko o ili na ni Ama ta do to. Ori rana am Vayo a Yelosaleng a apo ji Ama ta do to do teyngato a nipagcin na do teyrahem. So icyakma ney meyvinavinaywan a tey mazway a citahen a mavakes a omrapong so mangay na seksekan a tao.
Revelation	21	3	Makamizing ko so ciring a apo do lilisnan no panirsirngen. Maniring am, “Yamyan do karawan o vahay ni Ama ta do to a yamacivahay do tao do karawan. Sira rana am abneken na sira anak. So ipacitovong na jira ni Ama ta do to a Tao do to da.
Revelation	21	4	Linasan na ni Ama ta do to o kaoo da. Abo rana o mawakwak. Abo rana mazabab so onowned a kano amlavi so onowned a kano meyngen. So ikanoyong na rana komavos no mina vazay no kakwa.”
Revelation	21	5	Maniring o amlisna do lilisnan no panirsirngen am, “Citahen mo o kayavayo ko so makakaday.” Maniring pa am, “Padketen mo, ta yamanoyong kapeyhanhan no ciring eya.”
Revelation	21	6	Maniring pa jyaken am, “Yarana nikomavos. Yaken rana am Aarva kano Yamicya. Yaken rana am nikapwan na kano pangavosan na. No myan so mawaw am itoro ko o atbod a yopen na a yapwan no to meyyonong a ikavyay no pahad na. Am ori rana am abo ngina na.
Revelation	21	7	O ji nimablis so onowned a tao am ori o apya amyop sya. O icyakman na sang am abneken da yaken a Tao do to da a kabnek ko sira anak ko.
Revelation	21	8	Am sira rana manyahey a tao a kano ji nganoyong jyaken a tao a kano somagpyan a kano manwakwak a kano mangzakza so icyatatao da kano manlita no oyowyat ni Satan a kano manaralay so malas a iraralay a kano mangalalas a tao am amyan so akmey awa so karakorako a lila no apoy a omapanala sira. Ori rana am ipirwa kawakwak ori.”
Revelation	21	9	O papito a ka tinsi a meypinan so apito a panay a kapnowan no manowji a alalaw am amyan so asa jira a nimai a manci nya jyaken. Maniring am, “Sijya, ta ipacita ko jimo o yasomeksek do Kagling a mavakes.”
Revelation	21	10	So nitalamozongan na nyaken no Seyzi. Makarahan am yangay na yaken no tinsi do toktok no tokon a kapacita na nya jyaken so apo ji Ama ta do to a nimeygegcin do teyrahem a Yelosaleng.
Revelation	21	11	O rako a ili rana am yanan no azwazway ni Ama ta do to. So icyakma na raney olo a maniray. No maniray am akma raney panganinwan.
Revelation	21	12	Amyan so makarang a atoy. O atoy rana am adwa o icyarwa na no pangengneban na a pamzatan no rarwa so ikakarwan a tinsi. O pangengneban am domket o ngaran da no rarwa so ikakarwan a iteytetngehan da no Isedi a tao.
Revelation	21	13	O teyhesa ka mocimot na am atlo o pangengneban. Nikakaday da o pangengneban a nipasazap da do palapalanginan.
Revelation	21	14	O abneken na soil no atoy am adwa o icyarwa no lalitan a kakakadayan no ngaran da no nipamnekan no Kagling a amlivolivon no ciriciring na.
Revelation	21	15	O macisirsiring jyaken a tinsi am meypinan so vowawan a ipangtokto a ivitong na do rako a ili a kano pangengneban na kano atoy na.
Revelation	21	16	Akma raney kavangan o ili so keyteytawan. O kanaronaro na kano kowvowvong na kano kakarakarang na am meyyangangay. Kaptepteng na rana jya no tinsi. Aptengan na am makanateng a zivo o kananet na. So icyakman na sang no kowvowvong na kano kakarakarang na.
Revelation	21	17	No to na mangozai no tinsi o ipamtepteng no tao do karawan a idpang na do atoy no ili am o kakarakarang na am kakteb o ikapat na anet.
Revelation	21	18	O nipeyyatoy da am lalitan. O nyamaog da so ili da am meyngongyod a vowawan. So icyakma na raney panganinwan a to rana pengkad.
Revelation	21	19-20	O soil na no atoy no ili am pangayan da so ikadwa na so icyarwa no makakaday a masingat a lalitan a yazwazway da sya.
Revelation	21	21	O peypeypangayan na no yadwa so icyarwa a pangengneban na am adwa so icyarwa a masingat a lalitan. Mamimin o teyhesa ka pangengneban a nyamaog no masingat a lalitan. O rarahan do ili am mamimin a vowawan. So icyakma na raney panganinwan a to rana pengkad.
Revelation	21	22	Abo do ili o nimacita ko a panaralayan. Ta si Ama ta do to rana kano Kagling o iraralay da do dang.
Revelation	21	23	O ili rana am tana abo o araw a kano vehan am cyaha, ta cirain na sira no oyowyat na ni Ama ta do to. So peyyapoyan da so Kagling no tao do ili.
Revelation	21	24	Mamimin o peycyamahamahatawan do karawan a mangonong do cirain na. O panipanirsirngen do karawan am mamimin sira mai no keynakman da do ili eya.
Revelation	21	25	Kasaraw a todeywang o pangengneban. So to na meyyonongi a meywang, ta abo do dang o mahep.
Revelation	21	26	O keynakman da kano azwazway da no peycyamahamahatawan am miminen da yai do ili eya.
Revelation	21	27	Am o meyraraten a kano marahet so iwawalam a kano mangalalas am ji sira makasdep. O amyan so ngaran do vakong no Kagling a yanan rana no to meyyonong a ikavyay no pahad da am ori o makasdep.
Revelation	22	1	Makarahan am ipacita na pa jyaken no tinsi o asa ka ayo a yapwan no to meyyonong a ikavyay no pahad a to meylacilat a akma raney panganinwan a apo do lilisnan ni Ama ta do to a kano Kagling.
Revelation	22	2	O ranom rana am amvoyog a mangonong do rarahan do avak no ili. O sigisigil na no ayo am amyan so kayo a tomanek do dang a yapwan no to meyyonong a ikavyay no pahad. Do kasa kawan am ipidwa so icyarwa a meyyasi. So ipangday na do vehavehan a meyyasi. O voong na am makavavaw so ingingnen no tao do peycyamahamahatawan na.
Revelation	22	3	Abo rana do ili ya o ikaoya na ni Ama ta do to. So ikanoyong na rana no lilisnan ni Ama ta do to a kano Kagling a amyan rana do ili a kararalay da nya no lamlamsoy na.
Revelation	22	4	Sira rana am pacimatan da rana o moing na ni Ama ta do to. O ngaran na ni Ama ta do to am domket do zozogwan da.
Revelation	22	5	Abo rana do dang o mahep. Ji da rana ngezsangan o kabo no zampo a kano araw, ta zezak da si Ama ta do to a Panirsirngen ta. Nipamnekan na sira a meypanirsirngen a mangay do kaidan no karawan.
Revelation	22	6	Maniring jyaken o tinsi am, “Yabo na kalalasan no ciring eya. Ta si Ama ta do to a yaniomoyat do panoyonoywan na so ciring am yanimanovoy so tinsi a mapaziman so yaomanam pa vazay do aro a lamlamsoy na. Ta ji rana meyyahahay a mai.”
Revelation	22	7	Maniring si Yeso am, “Amizngen nyo an. Ta makeykai ko na mai. O mangozay do ciring eya yadomket do vakong eya am manoyong o akman sang a tey yapya.”
Revelation	22	8	Yaken rana am si Yowani ko. Manoyong o kanimakacita ko so aro a vazay eya. Mamizing ko a macita am meylilitod ko do tangain no tinsi a nimapacita jyaken so aro a vazay eya a amraralay nya.
Revelation	22	9	Am maniring jyaken am, “Ji ka akman sang. Ta yaken rana ka nimo a kano akma moy kakteh do cinai a yana panoyonoywan so ciring a kano yamangozay do ciring do vakong eya am to meyyangangay a lamlamsoy na. So ikapyapya na pa ni Ama ta do to a iraralay mo.”
Revelation	22	10	Maniring pa jyaken am, “Ji mo naywa o ciriciring do vakong eya, ta makeykai rana o araraw na no ipakaranes no vazay eya.
Revelation	22	11	O meyraraten am jyablis o kapeyraraten da. O mapasagpyan so aktokto da am jyablis o vazay da. O manidong so tao am jyablis o kapanidong da. O ji meylimoteng so onowned am jyablis o kaji da meylimotengan so onowned.”
Revelation	22	12	Maniring si Yeso am, “Meytataziman kamo an. Ta yako makeykai rana a mai. Yai ko o nakem ko so omanoyong jyaken a tao am to ko palolwa do kapyapya no iwawalam da o nakem ko sira.
Revelation	22	13	Yaken rana am Aarva kano Yamicya. Yaken rana am nikapwan na kano pangavosan na.
Revelation	22	14	“O manownaw rana so onowned a tao am tey yapya sira. Ta sira rana am sira o apya koman so asi no kayo a yapwan no to meyyonong a ikavyay no pahad. So ika sira da no somdep do pazezevngen no ili.
Revelation	22	15	Am sira rana somagpyan a kano manlita no oyowyat ni Satan a kano mangzakza so icyatatao da kano mangap so tao a kano manaralay so malas a iraralay a kano jyanoyong so ciring a kano iwawalam am mamimin sira mavezed do pantaw no ili.
Revelation	22	16	“Yaken rana am si Yeso ko. Nimanovoy ko so lamlamsoy ko a tinsi a meylimwang nya jinyo so vazay eya do peycyakyokyokayan na. Yaken rana am sivovoong na yaken ni Tawey. Yaken rana am akmey karow a mata no hanit.”
Revelation	22	17	Maniring o Seyzi a kano Macivahavahay a mavakes am, “Mai ka na.” O makamizing sya tao am akman kamo sang a manci no, “Mai ka na.” Mai kamo a yamawaw a tao. O makza nya am mai mai rana a omyop so ranom a yapwan no to meyyonong a ikavyay no pahad. Am ori rana am abo o ngina na.
Revelation	22	18	Yaken rana am si Yowani ko. Ko pa pakoyokoin jinyo a ipaziman jinyo a yarana nimakamizing so ciriciring a yadomket do vakong eya tao am: no amyan so tao a omnapnap do ciring eya am itoro na jya ni Ama ta do to o yadomket do vakong a makakaday a alalaw.
Revelation	22	19	No amyan so tao a komteb do ciring a yadomket do vakong eya am ji na rana mya ni Ama ta do to a koman so asi no kayo a yanan no to meyyonong a ikavyay no pahad a yadomket do vakong eya. So icyakman na sang a ji na mya a somdep do ili na ni Ama ta do to.
Revelation	22	20	Si Yeso a yamacyanoyong do aro a ciring eya am na ipanci, “Yamanoyong o kakeykai ko na a mai.” Amin. Mo Yeso Kizisto a Panirsirngen, mai ka rana.
Revelation	22	21	Inaoy si itoro na jinyo o pangangarilawan na ni Yeso a Panirsirngen ta. Amin.
Revelation	3	1	“Ipeyteygami mo o yamimong no kyokay do Satise. Si maniring ka am, ‘Yamaniring o na yanan no Seyzi na ni Ama ta do to a kano yapito a ka mata no hanit am: Ko katenngan o nyo kasasaodan. Ko katenngan o da kapanci ninyo no tao a yamahap so nanao ko. Am yaji meyngongyod o onowned nyo jyaken.
Revelation	3	2	Am ori o ipeytataziman nyo an. Ta komdeng kamo so nakem an, do yanyo ikavyay pa eya an. Ta ko katenngan o vazay nyo do tangain ni Ama ta do to a yapa ji makanet.
Revelation	3	3	Am peyyanen nyo do onowned nyo o yanyo nimamizing a nanao ni Ama ta do to a kapangononong nyo jya a komaro do raraten nyo. No si ji kamo yokay am ji ko mapaziman a mai akman so manakaw a tao. Jyabo kapakateneng nyo do araraw no yai ko a.
Revelation	3	4	Am yapa myan do Satise so yatatasa ka tao a yaji meylimoteng so onowned a yakman so ayob a manownaw. So ikanoyong da pehzahen ko jyaken do da katey yapya so nakenakem do tangain ko.
Revelation	3	5	So icyakman da sang no jya nimablis so onowned a tao a peyyayoban ko so malavang a ayob. Ji ko ngopasa o ngaran da do vakong ko a yana adketan no ngarangaran da no na yanan no to meyyonong a ikavyay no pahad. Abneken ko sira do tangain ni Ama kano tinsi a monganay jyaken.
Revelation	3	6	O ciring no Seyzi do peycyakyokyokayan na am amizngen nyo a yameycicilwan a tao an.’
Revelation	3	7	“Ipeyteygami mo o yamimong no kyokay do Veylatevey. Si maniring ka am, ‘Yamaniring o yaji meylimoteng so onowned a tey manoyong am: Yaken rana am akman ko so panirsirngen a meyngaran so Tawey a yatomalamozong no kagi. So ikabo no tao a makaneb do niwangan ko. O yako nyaneban am abo makeywang jya.
Revelation	3	8	Ko katenngan o kasasaodan nyo. Ko katenngan nyo kajyowyatan. Am nyo kapangononong do nanao ko a yaji mapasaklang jyaken. Ko na niwangan o yasa ka pazezevngen do tangain nyo. O ko niwangan a pazezevngen am abo rana tao a makaneb jya.
Revelation	3	9	Citahen nyo sira o kalavongan ni Satan a yamanci no yada ka tao do Yotay a yamangalalas. Ipanci ko sira mai a meylilitod do tangain nyo a kapakateneng da na jyaken a marilaw ninyo.
Revelation	3	10	Ta inyo rana am nyo pangononongan o ciring ko a yaji macizizikna jya. Am ori o apzatan ko jinyo no meydedna do karawan o alalaw a ileylamdam ko so tao do karawan.
Revelation	3	11	Ko na makeykai a mai. Am ori o ji nyo amtaji no kapangononong nyo do ciring ko an, a ji mamyapya no tao a mehes so azaw nyo a jyablis so onowned.
Revelation	3	12	O jya nimablis so onowned a tao am akman sira so sominogat a ai no vahay a ralaralayan da ni Ama ta do to a vahay a kaji da na ngarwan do dang. Ta padketen ko do kataotao da o ngaran na ni Ama ta do to a kano ngaran no ili na ni Ama ta do to. Ori rana am apo ji Ama ta do to do teyngato a nipakas na a Vayo a Yelosaleng a kapadket ko so vayo a ngaran ko do kataotao da.
Revelation	3	13	O ciring no Seyzi do peycyakyokyokayan na am amizngen nyo a yameycicilwan a tao an.’
Revelation	3	14	“Ipeyteygami mo o yamimong no kyokay do Lawticya. Si maniring ka am, ‘Yamaniring o meyngaran so Amin a yatey manoyong a ipeyhanhan so ciring a yapwan no makakaday a na nyamamaog ni Ama ta do to am:
Revelation	3	15	Ko katenngan o kasasaodan nyo. Ko katenngan inyo a mapeyhatay so onowned nyo. Am inaoy no si to kamo nangdeng so nakem.
Revelation	3	16	Ta inyo rana am akman kamo so nikwat a ranom a yaji ngazidangdang a yajyarekmeh. So awwan ko ninyo.
Revelation	3	17	Kamo maniring am, “Ko mabsoy a yabo so yakalakalahen.” Am nyo jyatenngi nyo katey makasi a tao a mavak so velek a nyo kavota a yabo so ayob.
Revelation	3	18	Am ori o ko pancyan ninyo a manazang jyaken so ovay a keynakem nyo na, a kapanazang nyo so malavang a ayob nyo a payoben nyo do kataotao nyo kaji nyo a nasnekan, a kapanazang nyo so kosozi a ilinas nyo do mata nyo a kapakacita nyo na.
Revelation	3	19	O ikarilaw ko a tao am miminen ko sira vavagan. Am ori o ipeypakdeng nyo so nakem a komaro do raraten nyo.
Revelation	3	20	Amizngen nyo yaken a meytatanek do pazezevngen nyo a mapaktoktow. No amyan so makamizing jyaken a keywang na do pazezevngen am somdep ko a kapacihanghang ko jya koman.
Revelation	3	21	O jya nimablis so onowned a tao am ipanta ko so oyowyat na a kapacitangked na jyaken do lilisnan ko. So icyakman na jyaken sicyaikwaya a nimakata yamacitangked ji Ama do lilisnan na.
Revelation	3	22	O ciring na no Seyzi do peycyakyokyokayan na am amizngen nyo a yameycicilwan a tao an.’ ”
Revelation	4	1	Karahan am macita ko o teyngato a kacyangan. Ipirwa ko mamizing o akmey meyzapa. Maniring am, “Tanang do jya, ta ipacita ko jimo o yaomanam a vazay.”
Revelation	4	2	So ji ko nimeyyahahai a nitalamozong no Seyzi. So nipakacita ko na do teyngato so lilisnan no panirsirngen a keyyan no amlisna dang.
Revelation	4	3	O keyteytawan no moing na am akman rana so ovay a somilasilaw a kano olo a maniray. So ikatey mazway na citahen. O livolivon na no lilisnan am livonen no nangirang. O keyteytawan na am akmey tamek.
Revelation	4	4	Apat so ikasikatlo (24) o lilisnan a amlivon so lilisnan no panirsirngen ang a lisnan no papat so ikakatlwan (24) a kamanrarakehan a meyyayob so malavang a magorogod a kapeysakop da so vowawan.
Revelation	4	5	Amyan so to meycicilat a kano gomanazegez a nimapo do lilisnan no panirsirngen a keyyan no apito a ka zampo a amlila do tangain no lilisnan. Ori rana am Seyzi na ni Ama ta do to.
Revelation	4	6	Amyan so malavang a panganinwan akman so awa so karakorako do tangain no lilisnan a keyyan no apat a omalalam do sirisiri no lilisnan. O sazapen da kano likod da am makakaday no aro a mata da.
Revelation	4	7	O ney manma na omalalam am akma raney kokoman so tao. Ikadwa na am akmey baka. Ikatlo na am moing no tao. Ikapat na am akmey kangkang a to nalasalap.
Revelation	4	8	So ikamimin da meykanem so panid no apat a omalalam am tana sazapen na, tana likod na am makakaday no mata na. Sira rana am abo maraw a abo mahep a to da meyyanwanooji. O anwanood da am, “Mo ji meylimoteng so onowned a Panirsirngen a tey mowyat a Tao do to a to meyyonong a mavyay a nimapo no kakwa, kasicyaikwaya kano kangay na do kaidan no karawan.”
Revelation	4	9	O anwanood da no apat a ka omalalam am azwazway a kano keynakem a kano sarasaray a yanood da so to meyyonong a mavyay a omlisna do lilisnan ang. No meyyanwanood sira o omalalam am,
Revelation	4	10	meylilitod sira o papat so ikakatlwan (24) a kamanrarakehan a omraralay no to meyyonong a mavyay a omlisna do lilisnan ang a kapangay da so sakop da vowawan do tangain no lilisnan ang. Maniring sira am,
Revelation	4	11	“Panirsirngen namen, Tao do to namen, manoyong ka mahap so azwazway a kano keynakman a kano oyowyat. Imo nimangamamaog so makakaday. Mamimin a nakenakem mo o nikamaog no makakaday.”
Revelation	5	1	Ko macita o yaomlisna do lilisnan a yameypinan so makowkow a vakong no wanan na. O vakong rana am yameyyatovang a yana adketan no vatvatek a nipatodwan no apito a ipatotodo a kapadket da jya so vakong a jya nivezay pa no tao.
Revelation	5	2	Yako kapakacita pa so yatey mowyat a tinsi a yamlolos a yamanci no, “Sino o makapakaro so nipadketan a vakong a kavezay na sya.”
Revelation	5	3	Am tana do teyngato a tana do teyrahem a tana mavyay a tana nimawakwak rana am abo o asa ka tao a makavezay sya vilangan.
Revelation	5	4	Ori o nilavi ko, ta abo tao makawasak sya vezain a vilangan so vakong ang. Ta ji pa makanet o onowned da.
Revelation	5	5	Karahan am maniring jyaken o asa ka tao do kamanrarakehan am, “Ji ka lavi. Citahey o Kokoman so tao a yanimakowbot a yapo do iteytetngehan ni Yoda a sivovoong ni Tawey a yarana nimakata. Iya o mapakaro so yapito a ka vakong a nipadketan.”
Revelation	5	6	Karahan am macita ko o Kagling a amyan do avak no lilisnan a kano apat a ka omalalam a kano kamanrarakehan. O Kagling rana am akma raney niwakwak da a apito so ozong a kapito no mata na. O mata na am Seyzi na ni Ama ta do to a nitovoy na mangay do teyrahem.
Revelation	5	7	Karahan am meypasngen o Kagling do sazapen no lilisnan a kahap na so vakong do wanan no amyan do lilisnan ang.
Revelation	5	8	Todahen na o vakong no Kagling am meylilitod sira o papat so ikakatlwan (24) a kamanrarakehan a kano apat a ka omalalam do tangain no Kagling a kamimin da no kamanrarakehan a meykaryag a somaray a kaponged da no vowawan a kapnowan no mahangno a haneng. O mahangno a haneng am inozi da ori no manaralay a tao,
Revelation	5	9	a kapeyyanwanood da so vayo a anood. O kanwanoodan na am, “Imo o makahap so vakong a mapakaro so nipadketan a vakong. Ta imo rana am niwakwak da imo. O nimvoyog a rala mo am nimapatastas so tao do peycyeylilyan na kano meykataretarek so ciring a kano meytaretarek a tao do sinokob no hanit a yaitoro ji Ama ta do to a yaponged na.
Revelation	5	10	Imo yada nipamlis a yada to ngonongonongi do kangay da do tangain na ni Ama ta do to a amraralay nya. So talamozongan da no teyrahem no makwa.”
Revelation	5	11	Karahan am ko pa macita yako kapakamizing so yamakazivo a tinsi a omlivon so lilisnan no Panirsirngen a kano apat a ka omalalam a kano kamanrarakehan,
Revelation	5	12	a omlololos a meyyanwanood. O aingan no anood da am, “O niwakwak da Kagling am manoyong a mahap so oyowyat a kano keynakman a kano teneteneng a kano azwazway a kano sarasaray a anwanooden.”
Revelation	5	13	Karahan am mamizing ko o makakaday a nyamaog na do teyngato a kado teyrahem a kado awa, pacyangayan da no nimawakwak rana tao meyyanwanood. O aingan no anood da am, “Inaoy no si mamimin o sarasaray a kano azwazway a kano oyowyat a mangay do yaomlisna do lilisnan na kano Kagling a mangay do kaidan no karawan.”
Revelation	5	14	Maniring sira o apat a ka omalalam am, “Yamanoyong,” a kapeylilitod da rana o kamanrarakehan a omraralay nya.
Revelation	6	1	Macita ko o Kagling a mapakaro so ney manma na nipadketan a vakong do makowkow a vakong ang a kapakamizing ko so asa ka omalalam do apat ang a zomaigezeg a akma raney adey. Maniring am, “Sijya.”
Revelation	6	2	Citahen ko am macita ko o asa ka malavang a baka. O maoran do baka am meypinan so akmey paltog a mangay macyarap a kapanta da nya so sakop a kangay na rana. So ikanoyong na makata.
Revelation	6	3	Pakarwen na no Kagling o ikadwa no vakong a nipadketan am mamizing ko o ikadwa no omalalam a meyzezyak. Maniring am, “Sijya.”
Revelation	6	4	Meyratateng am makowbot o asa ka akmey vangkoro a baka. O maoran do baka am amyan so oyowyat na mapeyparahet so karawan. So ipacizakazakat da na no tao. Karahan am todahen na o matarem a ipangan.
Revelation	6	5	Pakarwen na no Kagling o ikatlo no vakong a nipadketan am mamizing ko o ikatlo no omalalam a meyzezyak. Maniring am, “Sijya.” Citahen ko am macita ko o asa ka mavaheng a baka. O maoran do baka tao am meypinan o lima na so pangananngan.
Revelation	6	6	Akma koy todamizing o ciring da no apat a ka omalalam. Maniring am, “O nizpi no asa ka tao do kasaraw am ji dabsoyan pa do kapeykakcin no tao. Am to da meypanpani o kanen a haneng a kano saki.”
Revelation	6	7	Pakarwen no Kagling o ikapat no nipadketan a vakong am mamizing ko o ikapat no omalalam a meyzezyak. Maniring am, “Sijya.”
Revelation	6	8	Citahen ko am macita ko o baka akman rana so kakawan so keyteytawan. O maoran do baka am meyngaran ori so Kawakwakan a kapacitonton na no meyngaran so Heseb. So iyan no oyowyat da omwakwak so icyakapat no tao do karawan. Karwan da am mawakwak no arap. Karwan da am mawakwak no abcil. Karwan da am mawakwak no ingingnen a kano makakaday a kokoman so tao.
Revelation	6	9	Pakarwen na no Kagling o ikalima no nipadketan a vakong am macita ko dobo no patanatanangan so nakem o pahad da no niwakwak da a ji macimaza no kapeylimwang da no ciriciring na ni Ama ta do to.
Revelation	6	10	Maniring sira amlololos am, “Mo Panirsirngen a tey mowyat a tey meynakem a manoyong a ipeyhanhan, si mango am pacicin mo a peykapyapinpinen mo o tao do karawan a mangonong nyamen a yada niwakwak.”
Revelation	6	11	Makarahan am maponged sira no malavang a magorogod a kapakamizing ko so ciring a manci nira meywalam pa, mangay no si mablit rana sira o kararay da a mahap so vazay ni Yeso Kizisto a akma dey kakteh do cinai a akman sira wakwaken da.
Revelation	6	12	Karahan am macita ko pa o Kagling a mapakaro so ikanem no vakong a nipadketan. No kanang am mina to meykanini. So icyakma ney mavaheng a milakayob no araw a nimahesep. O vehan rana am akma raney rala.
Revelation	6	13	O mata no hanit rana am makas rana do teyrahem, akman rana so mata pa asi no kayo a nizigzig no pagpag a makas do teyrahem.
Revelation	6	14	O hanit rana am akma raney vakong a nikowkow a todabo. O tokon a kano mahataw am mablis sira do yanan da.
Revelation	6	15	O panipanirsirngen rana do karawan a kano makayokod no teyhesa ka mahataw a kano kabtekan da no panirsirngen no itaysang a kano meynakem a tao a kano peylamsoin da kano to naliway a tao am mamimin sira mangay somazok do meykavavavahay a azcip a kano tokon,
Revelation	6	16	a kalololos da do tokotokon a kado pongopongow a manci no, “Zingboi kamo yamen a taywen a kaji da makacittan jyamen no yasomozi so moing a Kagling a kano yaomlisna do lilisnan a Tao do to.
Revelation	6	17	Ta oya rana o araraw no ipakaranes no da peyoyaoyyan. Sino todavangon do dang.”
Revelation	7	1	Makarahan am macita ko o apat a ka tinsi a madaday do ngoso no palipalanginan a somengseng do yapwan no meykapat a pagpag a kaji na makaligligisi so yanan no karawan a kano awa kano kayokayo.
Revelation	7	2	Macita ko o asa ka tinsi apo do daddan no araw a meypinan so akmey ipadedket a yongkad ni Ama ta do to a amlolos a tomawag do nipanta na ni Ama ta do to so oyowyat a papat a ka tinsi a tey mowyat a to rana mapeykaraherahet so karawan a kano awa.
Revelation	7	3	Maniring am, “Ji nyo peykaraherahet o karawan a kano awa kano kayokayo. Pananalahen nyo pa yamen a mapadket do zozogwan no lamlamsoy ni Ama ta do to so itovil namen jira.”
Revelation	7	4	O nimamizing ko pa am o nipadketan do iteytetngehan da no Isedi a tao am yamyan so ikakapatan da ranaw so ikalima da zivo no ikadwa da latos (144,000) no tao.
Revelation	7	5	O nipadketan do iteytetngehan da ni Yoda am o kakarwan sira ranaw so ikakarwan na zivo (12,000). O iteytetngehan ni Dipen am kakarwan sira ranaw so ikakarwan na zivo (12,000). O iteytetngehan ni Cyate am kakarwan sira ranaw so ikakarwan na zivo (12,000).
Revelation	7	6	O iteytetngehan ni Asiar am kakarwan sira ranaw so ikakarwan na zivo (12,000). O iteytetngehan ni Navotadi am kakarwan sira ranaw so ikakarwan na zivo (12,000). O iteytetngehan ni Manase am kakarwan sira ranaw so ikakarwan na zivo (12,000).
Revelation	7	7	O iteytetngehan ni Simoyang am kakarwan sira ranaw so ikakarwan na zivo (12,000). O iteytetngehan ni Diwey am kakarwan sira ranaw so ikakarwan na zivo (12,000). O iteytetngehan ni Isacya am kakarwan sira ranaw so ikakarwan na zivo (12,000).
Revelation	7	8	O iteytetngehan ni Sipolon am kakarwan sira ranaw so ikakarwan na zivo (12,000). O iteytetngehan ni Yoseyvo am kakarwan sira ranaw so ikakarwan na zivo (12,000). O iteytetngehan ni Penyaming am kakarwan sira ranaw so ikakarwan na zivo (12,000).
Revelation	7	9	Karahan am makacita ko so aro a tao am jyavilangi sira rana apo do peycyamahamahatawan na kano meykataretarek so ciriciring a meytatanek do sazapen no lilisnan a kano Kagling. Meyyayob sira so malavang a magorogod a meypinan so voovoong.
Revelation	7	10	Maniring sira amlololos am, “Isaray ta si Ama ta do to a omlisna do lilisnan a kano Kagling, ta sira o mapatazadang jyaten.”
Revelation	7	11	Mamimin o tinsi a meytatanek do livolivon no lilisnan a kano kamanrarakehan a kano apat a ka omalalam a kapeylilitod da do sazapen no lilisnan a omraralay ni Ama ta do to.
Revelation	7	12	Maniring sira am, “Amin. Inaoy no si omaing jimo mo Ama do to o sarasaray a kano azwazway a kano teneteneng a kano keynakman a kano oyowyat a mangay do kaidan no karawan! Amin!”
Revelation	7	13	Maniring o asa ka rarakeh do aro a kamanrarakehan jyaken am, “Sino sira o yameyyayob so yamalavang a magorogod ang. Do wanjin da kapwan nira ang.”
Revelation	7	14	Maniring ko am, “Imo o makateneng jya.” Maniring jyaken am, “Sira rana am nimasapa da o rako a alalaw da no kakwa. Sira rana am nioyasan da no rala no Kagling o ayob da. So na ikalalavang rana no ayob da.
Revelation	7	15	Ori o da ipeytatanek do sazapen no lilisnan ni Ama ta do to a yamahap so vazay na no yamaraw a kano mahep do panaralayan a mangay na apzatan ni Ama ta do to.
Revelation	7	16	So ji da ranakcini a ji da rana awawi a kaji da rana dangdangan no araw a kano yazidangdang na.
Revelation	7	17	Ta peyveyveknen na sira no meytatanek do sazapen no lilisnan a Kagling a kapangonong na nira yangay do atbodan no ranom a yakapwan no to meyyonong a ikavyay no pahad da. So ikanoyong ni Ama ta do to a omlinas do kaoo da.”
Revelation	8	1	Pakarwen no Kagling o ikapito no vakong a nipadketan am kakteb no vatvatek o ji na nimeyminiminiki no teyngato.
Revelation	8	2	Makarahan am macita ko o papito a ka tinsi a meytatanek a maponged no teyhesa ka zapa.
Revelation	8	3	O asa ka tinsi am mai a meypinan so vowawan a yanan no mahangno a haneng a meytatanek do patanatanangan so nakem. So ikaro no mahangno a haneng a nitoro da jya a kapazanod na so inozi no sinjya patanangen do vowawan a patanatanangan so nakem do sazapen no lilisnan.
Revelation	8	4	O aob no mahangno a haneng am macizanod do inozi da no sinjya a kapeypangato na apo do lima no tinsi a yameytatanek do tangain ni Ama ta do to.
Revelation	8	5	Makarahan am apnowen no tinsi o vowawan a yanan no mahangno a haneng no apoy do patanatanangan so nakem a kabokbok na nya do teyrahem. Am ori o niyan no zomaigezeg a kapeycicilat na a kapeykanini na.
Revelation	8	6	Makarahan am o papito a tinsi a meypinan so teyhesa ka zapa a omanam a da avyotan.
Revelation	8	7	Avyotan no ney manma na tinsi am amyan so makarerekmeh a kano apoy a pacizavozan no rala a mabokbok do teyrahem. Karahan am o icyakatlo no tana kano kayo am nimamimin a matemtem. So nikamimin no tamek a nimatemtem.
Revelation	8	8	Avyotan no ikararwa no tinsi am amyan so akma raney masleb a rako a tokon a makas do awa. O icyakatlo no awa am to rana meyngongyod a rala.
Revelation	8	9	O masaod no awa am icyakatlo na o nimawakwak. O avang am icyakatlo na o nimakava.
Revelation	8	10	Avyotan no ikatatlo no tinsi am amyan so rako a mata no hanit a masleb no apoy a makas a apo do hanit a makas do icyakatlo no ayo a kado icyakatlo no atbod.
Revelation	8	11	O ngaran no mata no hanit am Makopad. Karahan am icyakatlo no ranom to rana kopad. Ayopen no aro a tao am meycyawawakwak sira do kakopad no ranom ang.
Revelation	8	12	Avyotan no ikapapat no tinsi am icyakatlo no araw a kano vehan a kano mata no hanit o ji rana makacimat. Am ori o icyakatlo no araw a todasari. Akman sang no macyey no mahep, ta icyakatlo no ahep o to na sari.
Revelation	8	13	Citahen ko am mamizing ko o asa ka kangkang a somalap do hanit. Maniring am, “To sira makasi o tao do teyrahem. Ta da rana avatan no yatatlo a ka tinsi o zapa yavyotan.”
Revelation	9	1	Avyotan no ikalalima no tinsi o zapa am macita ko o asa ka mata no hanit a makas do teyrahem a kahap na so kagi no abo so takadan a gazawagaw a jyatenngi so karaherahem.
Revelation	9	2	Iwangan na no mata no hanit o gazawagaw am mamsot o rako a aob. So ikakedep na rana no araw a bonbonan no rako a aob,
Revelation	9	3	a keyyan no zozon a makowbot do aob a makas do teyrahem. So icyakma dey alilipwan a manongit so tao,
Revelation	9	4	a keyyan no ciring a manci nya jira so kaji da mapeycyaraherahetan so tamek a kano kayo a kano makakaday a mowamowa. Am apya o kasongit da so jya nitovilan so zozogwan a tao, do kapakatovil da jira a omanop ji Ama ta do to.
Revelation	9	5	Am marahet o kato da na patoposan sira, ta kapeyingen da sira so kataotao so kalima vehan. O pakaliliwan da sya am akman rana so nisongit no alilipwan a maninicin.
Revelation	9	6	Apyapyahen da pa o kato da na wakwakan do makalima vehan am ji sira wakwak.
Revelation	9	7	O kamamagenan da no zozon am akma raney omarap a baka. O sakop da am akma raney vowawan. O moing da am akma raney tao.
Revelation	9	8	O avok da am akmey avok no mavakes. O ngepen da am akmey ngepen no kokoman so tao.
Revelation	9	9	O asot da am akma raney vahalang. No somalap sira am akma raney komsoz a baka a zomaigezeg.
Revelation	9	10	Meyyanenbek o ipos da a icyakma dey alilipwan. O ipos da am ori tey rahet a mapeyrarahet so tao so makalima vehan.
Revelation	9	11	Amyan so asa ka panirsirngen a tomalamozong nira. Iya rana am tinsi a tomalamozong no abo so takadan a gazawagaw a jyatenngi so karaherahem. O ingaran da jya no Sipolay am Apaton. O ingaran da jya no tao do Sila am Apolon. O peypeypangayan no nang am Manbalinas.
Revelation	9	12	Mavitos o ney manma na alalaw am amyan pa so meykadwa alalaw a mai.
Revelation	9	13	Avyotan no ikananem no tinsi am makamizing ko so meyzezyak do livolivon no vowawan a patanatanangan so nakem do tangain ni Ama ta do to.
Revelation	9	14	Maniring do ikananem no tinsi a meyzapa am, “Pasaway rana o yapapat a ka tinsi a nipteng do ayo a yameyngaran so Yovalati.”
Revelation	9	15	Karahan am pasawain na rana sira o papat a ka tinsi. Am amyan rana akman sang a nakenakem da a ambalinas so icyakatlo no tao do karawan do awan eya, do vehan eya, do araw eya a sicyacitwai.
Revelation	9	16	O nimamizing ko pa macihza do apat a ka tinsi am yadwa ranaw so kalatolatos (200,000,000) sira o tao a maoran do baka itaysang.
Revelation	9	17	O nimacita ko pa do tateynep ko am aro a baka kano maoran do baka itaysang. O asot da no maoran do baka itaysang am akmey vangkoro a kano mazaponay so keyteytawan a kano akmey kawarey no manok so keyteytawan. O oo no baka am akmey oo no kokoman so tao a keyyan no apoy a kano aob a mamsot do ngoso da.
Revelation	9	18	Icyakatlo no tao do karawan o nimawakwak no mamsot do ngongoy no aro a baka apoy a kano aob.
Revelation	9	19	O oyowyat da no baka am amyan do ngongoy da kano ipos da. So icyakma ney volay no ipos da a pacitolangan no oo da a mapeyzaza so tao.
Revelation	9	20	O karwan no tao do karawan a jya nimawakwak no apo do ngongoy no baka am ji da macimazai o kararalay da no kalamsoyan ni Satan a kano ovay a kano gizit a kano vato a kano kayokayo a nyamaog da a ji makacita, ji makamizing, ji makalam.
Revelation	9	21	Ji da nazidan kapanwakwak da so tao a mangalalas no oyowyat ni Satan, mapeyzavozavoz so tao na a kapanakaw da. So ikabo no pamlimlisan da.
